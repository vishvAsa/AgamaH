+++
title = "०२"

+++
 प्रथमाध्याये द्वितीयाह्निकम्

## कथालक्षणप्रकरणम्

प्रमाणतर्कसाधनोपालम्भः सिद्धाताविरुद्धः पञ्चवयवोपपन्नः पक्षप्रतिपक्षपरिग्रहो वादः ॥ १ । २ । १ ॥

नितान्तदक्षिणश्लक्ष्णधियो गृह्णन्त्वमत्सराः ।  
वाचस्पतिगिरामर्थतत्त्वानि विबुधा इव ॥  


उद्देशक्रमप्राप्तं वादलक्षणपरं[^1] “सूत्र”मवतारयितुं “भाष्यम्-तिस्रः कथा भवन्तीति ।” तदयुक्तम्, “बृहत्कथादीनां” तिसृषु कथासु अनन्तर्भावात् । न च सामान्यलक्षणाभिधानमन्तरेण विशेषलक्षणावसरोऽस्ति, वादादयश्च कथाविशेषा इत्यत आह “वार्त्तिककारः-तिस्रः कथा भवन्तीति ।” नायं कथामात्रनियमो येन “बृहत्कथा”दीनामकथात्वं स्यात्, अपि तु यन्नानाप्रवक्तृके विचारे वसति तद् विचारवस्तु । विचारविषया[^2] वाक्यसन्दृब्धिः[^3] कथेति यावत् । तस्याः कथाया[^4] एष नियमः तिस्र एवेति । तथा च नानाप्रवक्तृकविचारविषया वाक्यसन्दृब्धिः कथेति सामान्यलक्षणं “पक्षप्रतिपक्षपरिग्रह” इति “सूत्रा”वयवेन सूचितमित्येतदप्यर्थादुक्तं भवतीति द्रष्टव्यम् । “यद् वस्तु विचार्यते” इत्यर्थाभिधानमात्रम्, न तु विचारवस्त्वित्यस्य विवरणम् । वादादिष्वधिकारिणः पुरुषानाह—“तत्र गुर्वादिभिरिति ।” वादलक्षणस्यानन्तर्ये हेतुमाह—“तत्र यथोद्देशमिति ।”

[^1]: “°लक्षणसूत्रं” \[च्\]  °तारोऽस्ति  \[क्\] 


[^2]: “विचार वस्तु विषया” \[च्\] 


[^3]: “वाक्यसन्दृब्धिः”ओम् \[ज्\] 


[^4]: “तस्यां कथायां” \[च्\] 


“सूत्रमिति ।” सामान्यलक्षणमप्यनेन सूच्यत इत्युक्तं भवति । “एकाधिकरणस्थावित्यादि भाष्यं” प्रश्नपूर्वकं व्याचष्टे—“काविति ।” वस्तुधर्माविति । विभजते  “वस्तुधर्मावितीति ।” धर्मशब्दो विशेषे । तदनवसायाद् वस्तुनः सामान्यतोऽवसाय उक्तो भवति । तदिदमाह—“वस्तुनः सामान्येनेति ।” अविरुद्धावप्येवं न विचारं प्रयोजयत इत्यर्थः । प्रमाणतर्कसाधनोपालम्भपदस्य तात्पर्यमाह—“अस्येति ।” अनेन “तस्य विशेषणम्” इत्यादि “भाष्यं” व्याख्यातम् । यद्यपि वितण्डायामपि पक्षप्रतिपक्षपरिग्रहोऽस्ति, तथापि प्रतिपक्षसाधनं नास्ति तस्याः स्थापनाहीनत्वात्[^5] । यद्यपि च जल्पेऽपि पक्षप्रतिपक्षसाधनमस्ति,[^6] तथापि न प्रमाणमूलैरवयवैस्तर्केण च साधनोपालम्भाविति जल्पवितण्डाभ्यां प्रमाणतर्कसाधनोपालम्भग्रहणेन व्यवच्छेदः । यथा चैतत् तथोपरिष्टादुपपादयिष्यते ॥

[^5]: “साधनहीन°” \[च्\] 


[^6]: “पक्ष°”ओम् \[ज्\] 


आक्षिपति—“कथं पुनस्तर्केणेति ।” समाधत्ते—“न ब्रूम” इति । तर्कस्येतिकर्तव्यतारूपस्य प्रमाणानुग्राहकतया प्रमाणमूला अवयवास्तर्कमूला अपि भवन्ति । तथा च तर्कस्यापि साधनोपालम्भहेतुभावः सिद्धो भवतीत्यर्थः । विकल्प्याक्षिपति— “साधनमुपालम्भश्चास्मिन्निति ।” परं प्रति हि सिद्ध्युपालब्धी विवक्षिते । न च ते प्रमाणतर्काभ्याम्, तयोः स्वप्रतिपत्तिहेतुत्वात् । “अवयवार्थस्य” अवयवशब्दार्थस्येत्यर्थः । उभयथाभिमतत्वेऽपि करणसाधनपक्षं कक्षीकृत्य[^7] तावत् समाधत्ते—“न, अन्यार्थत्वादिति ।” अन्यप्रयोजनत्वादित्यर्थः । यदा तु भावसाधनौ तदा पृच्छति— “अथैताविति ।” विप्रतिपन्नस्य प्रश्नः । न प्रतिपक्षविषय उपालम्भो नापि तत्साधनविषयः, तयोर्वस्तुनोः स्वकारणादुत्पन्नयोः सदा तद्रूपत्वेन पुरुषधर्मोपालम्भानास्पदत्वादित्याक्षेपार्थः । समाधत्ते—“एवमेतदिति ।” धर्मी धर्मविशिष्टः पक्षः प्रतिपक्षो वा कर्म, तस्य विषयः । तस्य धर्मिणो वास्तवं तादृशत्वमतादृशत्वं वा, करणस्य तु कर्मैव विषयः । तत्र च[^8] कर्मकरणे समर्थे एव, नासमर्थे । अन्यविषये तु पुरुषस्ते नियुञ्जानोऽसमर्थीकरोतीति । सोऽयं पुरुषस्यापराधो न कर्मकरणयोः । यथा आकाशे निशातमसिं व्यापारयतः पुरुषस्यापराधो नाकाशस्य शब्दे समर्थस्य, असेर्वा निशातस्य दारुणि समर्थस्य । तस्मादौपचारिकः साधनस्योपालम्भो न मुख्यः ।  मुख्यस्तु पुरुषस्यैव । वचनद्वारेण तूद्भाव्यते पुरुषस्येति । “वचन” उपचर्यते न तु पक्षे पक्षद्वारेणानुद्भावनादिति सिद्धम् । यथायमर्थः “सूत्र”पदेभ्यो लभ्यते तथा प्रश्नपूर्वकं दर्शयति—“कथं पुनरिति ।”

[^7]: “कुक्षी°” \[च्\] 


[^8]: “च”ओम् \[च्\] 


यदुक्तं प्रमाणतर्कसाधनोपालम्भग्रहणं वादस्य जल्पवितण्डाभ्यां विशेषणार्थमिति, तत्र प्रकारं पृच्छति—“अथेति ।” प्रष्टैवाह—“नन्विदमपीति ।” उत्तरम्—“न समानमिति ।” नियममाह—“प्रमाणतर्कसाधनोपालम्भ एव वादः ।” एवकारेण छलादिसाधनोपालम्भत्वं वादस्य व्यवच्छिद्यते, तथा च जल्पवितण्डाभ्यां व्यवच्छेदः । एतदुक्तं भवति, तर्कानुगृहीतप्रमाणमूला अवयवाः परमार्थतो भवन्तु मा भूवन् वादिप्रतिवादिनोस्त्वभिप्रायो भवतु[^9] प्रमाणमूला अवयवा इति । एतावतैव प्रमाणतर्कसाधनोपालम्भता वादस्य, वीतरागकथात्वेन तत्त्वनिर्णयावसानत्वात् । जल्पवितण्डयोस्त्वप्रमाणमूलत्वं विदुषापि प्रतिवादिना छलादिभिः प्रत्यवस्थेयम् । एकान्तपराजयाद् वरं संशयोऽस्त्वितीच्छता विजिगीषुणा । यथा चास्य शास्रे व्युत्पादनं नासदृशं यथा चैष सतामाचारः, तथा जल्पलक्षणे वक्ष्यामः[^10] ॥

[^9]: “भवति” \[च्\] 


[^10]: सू। १.२.२


“जल्पे निग्रहस्थानविनियोगाद्” इत्यादि “भाष्यम् ।” तदनुपपन्नम् उपालम्भग्रहणादेव वादेऽपि निग्रहस्थानस्य लब्धत्वादित्यत आह “वार्त्तिककारः— छलजातीति ।” असत्युपालम्भग्रहण इत्यभिप्रायः[^11] । चोदयति—“समस्तेति ।” यद्युपालम्भग्रहणस्य निग्रहस्थानविधानं प्रयोजनम्, हन्त भो न जल्पाद् वादस्य विशेषः, कृतं चोत्तराम्यां पदाभ्यामित्यर्थः । परिहरति—“नोत्तरयोरिति । नियमः” परिसङ्ख्या । तदनेन “कस्यचिदभ्यनुज्ञानार्थमिति भाष्यं” व्याख्यातम् । “सिद्धान्ताविरुद्ध” इत्यत्र “भाष्य”व्याख्यानमुपन्यस्य दूषयति—“सिद्धान्ताविरुद्ध इत्यनेन किलेति । भाष्यमते” दूषिते पृष्ट्वा स्वमतेन व्याचष्टे—“अथ किमिदं पदमिति ।” पृच्छति—“कस्मात् पुनरिति ।” उत्तरम्—“गुर्वादिभिरिति ।” न खल्वप्रतिभाद्युद्भावना तत्त्वप्रतिपत्तावुपयुज्यते, अधिकं तु न यद्यपि तत्त्वप्रतिपत्तिं साक्षाद्  व्याहन्ति, तथापि तत्प्रयोजनानुसरणे परः प्रतिपत्ता समाकुलितबुद्धिर्न तत्त्वं प्रतिपत्तुमर्हतीत्यधिकस्यापि तत्वप्रतिपत्तिविघातहेतुत्वमिति । “तत्त्वबुभुत्सुरिति” जिगीषुतां निराकरोति, न हि गुर्वादिषु[^12] जिगीषासम्भवः । “त्रिविधं फलमिति ।” अनधिगततत्त्वावबोधः संशयनिवृत्तिरध्यवसिताभ्यनुज्ञानमिति फलानि त्रीणि । प्रतिद्वन्द्विनि तु न वादः, अपि तु जल्पवितण्डे । चोदयति—“प्रमाणतर्केति ।” पारमार्थिकात् तर्कसहितात् प्रमाणादेकस्मिन् विषये साधनोपालम्भयोः सम्भवे विरुद्धधर्मसमालिङ्गितमेकदा वस्तु प्रसज्यत इत्यर्थः । परिहरति—“नैष दोष” इति । वादेऽभिप्रायो नियम्यते वादिप्रतिवादिनोः प्रामाणिकधिया साधनोपालम्भौ ताभ्यां प्रयोक्तव्यौ, नाप्रामाणिकधिया जल्पवितण्डयोरिव । न पुनर्वस्तु नियम्यत इति । तथा च वादे अबुद्धिपूर्वं[^13] छलादिप्रयोगे तदुद्भावनमपि सम्भवति, तावदेव चोद्भाव्यं यावत्यनुद्भाविते तत्त्वप्रतिपत्तिव्याघातः, यस्मिंस्त्वनुद्भावितेऽपि न तत्त्वप्रतिपत्तेर्व्याघातः, तत्प्रयुक्तमपि[^14] नोद्भावनीयम् । एतच्च पञ्चमेऽध्याये निपुणतरमुपपादयिष्यते ।

[^11]: “इत्यर्थः” \[च्\] 


[^12]: “°दिभिर्जि°” \[च्\] 


[^13]: “बुद्धिपूर्वम्” \[च्\] 


[^14]: “तत्र प्र°” \[च्\] 


साधनोक्तं प्रकारं दूषणेऽप्यतिदिशति—“दूषणमप्येवम् ।” पूर्वस्मिन् प्रयोजने स्थिते “भाष्यकारः” प्रयोजनान्तरमन्वाचिनोति—“अवयवेष्विति ।” न हि पञ्चावयवोपपन्नत्वं[^15] प्रमाणं च तदनुग्राहकं च तर्कमन्तरेण भवतीति पञ्चावयवोपपन्नत्वादेव प्रमाणतर्कप्रतिलम्भे साधनोपालम्भयोर्व्यतिषङ्गज्ञापनायावश्यं साधनोपालम्भग्रहणं तावत् कर्तव्यम्, अन्यथैकः स्वस्थानस्थित[^16] एव शब्दस्यानित्यत्वं प्रति पञ्चावयवोपपन्नं वाक्यं प्रयुङ्कते अपरोऽपि तादृशः शब्दनित्यतां प्रति तादृशमेव वाक्यं प्रयुङ्क्ते इति सोऽपि वादः प्रसज्येत । साधनोपालम्भविशेषणाय च प्रमाणतर्कग्रहणं कृतमिति[^17] भावः । प्रयोजनान्तरमन्वाचिनोति—“अन्तरेणापि चेति ।” वादः पञ्चावयवोपपन्न इत्येकः कल्पः । प्रमाणतर्कसाधनोपालम्भ इति च द्वितीय इत्यर्थः । प्रयोजना  न्तरमन्वाचिनोति—“छलजातीति । विनिग्रहो जल्पो मा विज्ञायि ।” वादगतनिग्रहस्थानरहितो[^18] मा विज्ञायीत्यर्थः । तद्विज्ञाने कीऽदृशोऽर्थो भवतीत्यत आह— “छलजातिनिग्रहस्थानेति ।” वादगतो निग्रहो न जल्पे, जल्पगतश्च निग्रहो न वाद इति स मा विज्ञायि । इष्यते हि वादगतोऽपि[^19] निग्रहो जल्पे । सोऽयमिष्टोऽर्थो ग्रन्थाधिक्यात् प्रमाणतर्कग्रहणात् लभ्यत इत्यर्थः ।

[^15]: “°पपन्नं” \[च्\] 


[^16]: “सुस्थान°” \[च्\] 


[^17]: “कर्तव्यमिति” \[च्\] 


[^18]: “निग्रहरहितो” \[ज्\] 


[^19]: “अपि”ओम् \[च्\] 


तदेवं स्वाभिमतं वादलक्षणं व्याख्याय “वासुबन्धवं”[^20] लक्षणं दूषयितुमुपन्यस्यति—“अपरे त्विति ।” स्वपक्षस्य सिद्धिः परपक्षस्य चासिद्धिः, तदर्थं वचनं वाद इत्यर्थः । दूषयति—“अत्र चेति ।” प्रथमं हेतुं विभजते—“एताविति ।” पूर्वः पक्षोऽयुक्तः, पक्ष उत्तरस्तु युक्त इत्यर्थः । एकस्य वा शब्दस्य धर्मिणोऽनेकनित्यानित्यविशेषणाभिसम्बन्धिनः पुरुषाभिसन्धिभेदात् अनेकशब्दाभिधानम्, स्वपरशब्दाभिधानमित्यर्थः । “एतदेव चिन्त्यते किं तत्स्वीकरणमिति” न तावद् भूमिधनादिष्विव स्वोचितास्वर्थक्रियासु यथेष्टविनियोगयोग्यत्वं स्वत्वमर्जनापादितमनित्यत्वादिना प्रतिज्ञाते शब्दादौ सम्भवतीत्यर्थः । चोदयति—ममेति प्रत्योत्यपत्तिकारणत्वं स्वत्वम्, अकारणत्वमस्वत्वमिति । दूषयति—“निर्दिष्ट” इति । यथेष्टविनियोगयोग्यत्वमेव ममेति प्रत्ययकारणत्वम्[^21] नान्यत् । न चैतन्नित्यत्वादिना प्रतिज्ञाते शब्देऽस्ति शास्रकारस्येत्यर्थः । अपि चोपकारकत्वेन व्याप्तं सत्वं गोघटादिषु तथा दर्शनात्, पक्षात् निवर्तमानमुपकारकत्वं स्वत्वमपि स्वव्याप्यं निवर्तयति वृक्षत्वमिव शिंशपात्वमित्याह—“यच्च यस्येति ।” द्वितीयं कल्पम् आशङ्कते—“साधनीयेति ।” निराकरोति“अहो शब्दार्थेति ।” विशेष्यपदात् अनतिरिक्तार्थं विशेषणपदमित्यर्थः । अपि चेदं विशेषणपदं विशेष्यं[^22] सामान्यतः प्रसृतं विशेषेऽवस्थापयति न वा ? अवस्थापयतीति चेत् ? न साधनीयमात्रार्थता स्वपक्षशब्दस्य,[^23] न चेद् विशेषणं व्यर्थमित्याह— “व्यवच्छेदार्थं चेदमिति ।” ननु च विशेष्यशब्दो विशेषणयोगात् विशेषे वर्तमानोऽपि  सामान्यशब्द एव, ततश्च शक्नोति समानमर्थं वक्तुमिति चोदयति—“सामान्यशब्दा अपीति ।” परिहरति—“न ते सामान्यशब्दा” इति । “अपि च साधनीयः पक्ष” इति । विरुद्धोपदर्शनेन स्फुटा प्रतीतिर्भवतीति अयुक्तप्रतिपादनार्थं युक्तस्याप्युपन्यास इति । यदि न पक्षेण दूषणं सम्बध्यते कस्तर्हि तस्य विषय इति शङ्कते—“अथ दूषणस्येति ।” उत्तरम्—“कस्यचिदिति । उत्तरदोषः” जात्युद्भावनम् । आक्षिप्यन्त इत्याक्षेपाः । के ते भावाः ? अप्रतिभाविक्षेपादयः । नैते स्वपरपक्षाभ्यां सम्बध्यन्ते नापि स्थापनयेति । चोदयति—“सत्यमिति ।” परिहरति—“उपचरितेति ।” नर्ते प्रयोजनादिष्टं मुख्यशब्दार्थलङ्घनम् इति हि गाथा भवतामित्यर्थः । अपि चोपचारश्चेत् लक्षणे ततो[^24] वरमेवं क्रियतां लक्षणं लाघवायेत्याह—“यदि चेति ।” शङ्कते—“अथेति ।” निराकरोति—“स्वरूपत” इति । मुख्यत इत्यर्थः । चोदयति—“स्थापनयापीति ।” परिहरति—“न दोषेति ।” ननु न दूषणमात्रं सम्बध्यते असिद्ध्यर्थमिति च दूषणमात्राभिधानम्, तत् कुतो विशेषप्रतिलम्भ इत्यत आह—“सामान्याभिधानेऽपीति ।” तृतीयं कल्पं दूषयितुमुपन्यस्यति—“स्वपरशब्दाविति ।” एतदपि “सूत्रा”न्तरविरोधेन[^25] दूषयति—“न युक्तमेतदपीति ।” ते साधनदूषणैः स्वपरशब्दाः[^26] सम्बध्यन्ते इति “सूत्रे” हि नियमेन स्वपक्षे साधनं परपक्षे दूषणमुक्तम्, तथा चोत्तरपक्षो दूषणीय एवेति उत्तरपक्षवादिनापि दूषणीयः[^27] । एवं पूर्वपक्षोऽपि साधनीय एवेति । उत्तरपक्षवादिनोऽपि साधनीयो न दूषणीयः स्यादित्यर्थः । अपि चायुक्तस्य पूर्वपक्षस्य[^28] साधनं युक्तस्य चोत्तरपक्षस्य दूषणमिति विपरीतप्रसङ्ग इत्याह— “स्वपक्षश्चोत्तरपक्षवादिनः पूर्वपक्षात्” अयुक्तपक्षात् “अन्यः” युक्त इत्यर्थः । “न पदार्थः” नावयवार्थः[^29] । एतेन “सूत्रा”न्तरनियमाभिधानव्याघातेनेत्यर्थः । “व्याख्याता”  निराकार्यत्वेन । षष्ठं कल्पं दूषयितुमुपन्यस्यति—“एक एवायमिति ।” दूषयति— “युक्तमेतत् ।” एकस्यानेकं विशेषणम् ।

[^20]: “सौबन्धवं” \[च्\] वर्


[^21]: “°कारणं°” \[च्\] 


[^22]: “विशेष्यं”ओम् \[च्\] 


[^23]: “स्वशब्दस्य” \[च्\] 


[^24]: “ततो”ओम् \[च्\] 


[^25]: “सूत्रान्तरेण” \[च्\] 


[^26]: “°रेव स्वपरपक्षाः” \[ज्\] 


[^27]: “°णीयम्” \[च्\] 


[^28]: “पूर्वस्य पक्षस्य” \[च्\] 


[^29]: “°र्थ इत्यर्थः” \[च्\] 


द्वितीयं हेतुमुपन्यस्तं व्याख्यातुं स्मारयति—“समासेति ।” न केवलं विशेष्यात् पृथक् स्वार्थो विशेषणं नावधार्यते, अपि त्वन्यस्मादपि न भिद्यते इत्याशयवानाह— “भेदाच्चेति ।” चोदयति—“असत्यपि भेद” इति । न केवलं पत्युर्विशेष्यात् सेना न भिद्यतेऽपि तु ततोऽन्येभ्योऽपि हास्तिकाश्वीयरथपदातिभ्य इति । एवं पानकमपि न केवलं तदङ्गेभ्यो जीरकादिभ्यः, अपि त्वन्येभ्योऽपि फलसलिलादिभ्य इति । परिहरति—“तच्च नेति ।” उक्तं विस्मृत्य[^30] शङ्कते—“अथ मन्यसे स्वार्थ” इति । उक्तस्मारणेन निराकरोति—“तन्नेति ।” एतेनैव च[^31] कर्मधारयबहुव्रीही अपीत्याह— “एतेनेति ।” अपि च स्वः पक्षो यस्य साधयितुः स तथोक्तः । तथा च साधयितृविषयं स्यादित्याह—“साधयितृविषयं चेति ।”

[^30]: “प्रस्मृत्य” \[च्\] 


[^31]: “एव च”ओम् \[च्\] 


ननु मा भूद् यथेष्टविनियोगयोग्यार्थता स्वशब्दस्य, साधनीयार्थता तु भविष्यति । तथा च समासोपपत्तिरिति चोदयति—“ननु चेति ।” षष्ठीसमासपक्षोक्तं दोषं स्मारयति—“न सम्भवतीति ।” अपि च पक्षात्[^32] स्वपक्षभेदे “सूत्रा”न्तरव्याघातोऽभेदे वा एतस्य व्याघात इत्याह—“विरोधाच्चेति ।”

[^32]: “साक्षात्सपक्षस्य भेदे” \[च्\] 


अपि च वाक्यसमासयोः समासो ज्यायान् लाघवादित्याह—“आस्तां तावदिति । न ह्ययं समर्थः समास” इति । सिद्ध्यसिद्ध्यर्थमित्ययं समासः स्वपरपक्षयोः प्रत्येकं न सम्बन्धार्थ इत्यर्थात् कस्यचित् सिद्धिः कस्यचिदसिद्धिरित्यर्थः । परिहरति—“यद्यसामर्थ्यात् न समासः” सिद्ध्यसिद्ध्यर्थमिति । “समासेऽपि तर्हीति ।” स्वपक्षपरपक्षसिद्ध्यसिद्ध्यर्थमिति समासेऽपीत्यर्थः ।

एकवचनबहुवचनप्रसङ्गोऽपि नास्त्यसामर्थ्यादिति चोद्यसमाधानाभ्यां दर्शयति—“एकवचनेति ।” अनित्यत्वेऽपि समासविधेः समास एव विग्रहात् ज्यायानिति चोद्यसमाधानाभ्यां दर्शयति—“अनित्य इति ।” भवतु गौरवमेवमपि[^33] को दोष इत्यत  आह—“अर्थगत्यर्थं[^34] चेति ।” लघुनोपायेनाशुसिद्धौ गुर्वभिधानमनर्थकम् । यथाहुः, 
अक्के[^35] चेन्मधु विन्देत किमर्थं पर्वतं व्रजेत् ।  
इष्टस्यार्थस्य संसिद्धौ को विद्वान् यत्नमाचरेत् ॥  

[^33]: “एवम्”ओम् \[च्\] 


[^34]: “अनुगत्यर्थं” \[च्\] 


[^35]: “अर्के” \[ज्\] 


 इति अनर्थकप्रयोगश्चानपेक्षितः शिष्यैरिति तेषामशासनात् न शास्त्रं स्यात्, तदिदमुक्तम्—“शास्त्रत्वेनेति ।”

सिद्ध्यसिद्ध्यर्थमित्येतदपि दूषयति—“सिद्ध्यसिद्ध्यर्थमित्येतदपि[^36] न युक्तमिति । तन्न तावदिति । तदिति” तयोर्मध्य इत्यर्थः । “अधिकरणप्रत्यायनमिति” प्राश्निकप्रत्यायनमित्यर्थः । कुतो व्याहतमित्यत आह—“ये चैते” इति । “चो” यस्मादर्थे, अधिकरणे वर्तते पक्षस्येति व्याहतमित्यर्थः । चोदयति—“नायमिति ।” सिद्धिर्ज्ञानं तस्य पक्षो विषयः, आश्रयास्तु प्राश्निका इत्यर्थः । विकल्प्य दूषयति—“न युक्तमेतदिति ।” न तावत् ज्ञानं पक्षविषयं प्राश्निकाधिकरणं चेति “बौद्ध”राद्धान्ते सम्भवति, ज्ञानस्यानाधारत्वात् विषयिविषयभावस्य चातात्त्विकत्वात्[^37] । तस्मादन्या सिद्धिः । तत्रेदमुपतिष्ठते—“किं तर्हीति ।” सिद्धियोगात् सिद्धः पक्षो भवति । प्रमाणयोगस्य सिद्धिः । सैवार्थस्य तथाता,[^38] तस्यास्तु प्राश्निकानां प्रतीतिर्भवति । तस्मात् न प्राश्निकप्रतीतिः पक्षस्यासिद्धिरिति विरोधः । यस्मात् सोऽर्थस्तथा भवति तस्मात् तथाभावादधिकरणप्रत्यायनं भवतीति द्वितीयं कल्पमाशङ्कते—“अथासिद्ध” इति । यावत् पक्षविषयं साधनं न प्रयुज्यते तावद्यद्यधिकरणप्रत्यायनं[^39] ततः साधनप्रयोगात् प्रागधिकरणप्रत्यायनमस्तीति वादवैयर्थ्यं साधनदूषणप्रयोगोऽनर्थकः । दूषणान्तरमाह—“पक्षस्येति ।” न प्रयोजनमन्तरेणेदानीन्तनानामस्मदादीनां मुख्यार्थशब्दस्यातिक्रमोऽवाचकपदप्रयोगेण लभ्यते इत्यर्थः । यथाहुः,

[^36]: “सिद्ध्य° दूषयति”ओम् \[ज्\] 


[^37]: च औम् छ्


[^38]: “तथा” \[च्\] 


[^39]: “तावदधि°” \[च्\] 


अस्मदायत्ते शब्दप्रयोगे[^40] किमित्यवाचकं प्रयोक्ष्यामहे[^41] इति ।  

[^40]: “शब्द°”ओम् \[ज्\] 


[^41]: “प्रतीक्ष्या°” \[ज्\] 



स्यादेतत् । मञ्चस्थाः क्रोशन्तीति वक्तव्ये विनापि प्रयोजनं मञ्चाः क्रोशन्तीत्युपचारो दृष्ट इत्यत आह—“अपि तु प्रमाणासम्भवेनेति ।” प्रमाणासम्भवेनापि त्विति  योजना । नन्विहापि विनापि प्रयोजनं प्रमाणासम्भवमात्रेणोपचारो मञ्चाः क्रोशन्तीतिवद्भविष्यतीत्यत आह—“लोकप्रयुक्तेति”[^42] लोकप्रयुक्तशब्दार्थवत् । उपचारोऽपि लौकिको न प्रयोजनाभावेन शक्योऽपवदितुं न लोकः पर्यनुयोज्यो यतः इदानीन्तनस्तु[^43] अस्मदादिप्रयोगः प्रयोजनाभावे न[^44] शक्य पर्यनुयोक्तुमित्याशयेनाह—“न चेदं लौकिकमिति ।”

[^42]: “लोकप्रयुक्तेति”ओम् \[च्\] 


[^43]: “इदानीं तु नास्म°” \[च्\] 


[^44]: “°भावेन” \[च्\] 


“अपरे त्विति ।” न दूषणविषयत्वमसिद्धिर्येन न पक्षेण सम्बध्येत, अपि त्वज्ञानम् । तच्च पक्षविषयमेवेति न मुख्यार्थलङ्घनमित्यर्थः । अत्रापि पूर्वोक्तं प्रसङ्गमाह— “तद् यदीति ।” तस्मात् पक्षस्येतीच्छता सिद्ध्यसिद्धिज्ञानाज्ञाने पक्षधर्मावेवाभ्युपगन्तव्ये । यतः तयोः पक्षधर्मत्वात् एतद्भवति सिद्धः पक्षोऽसिद्धश्चेति[^45] । अस्तु तर्ह्येवमित्यत आह—“एवं सतीति ।” नैव[^46] द्रष्ट्राधारता ज्ञानस्य विषयता च “बौद्ध”राद्धान्ते सम्भवतीति भावः । शङ्कते—“अथ मा भूदिति ।” अस्ति खल्वालयज्ञानं यदुपाश्रित्य षडपि प्रवृत्तिज्ञानानि जायन्ते । तस्मादालयप्रत्ययो द्रष्टा । तत्स्थे एव सिद्ध्यसिद्धी । ननु पक्षस्य तद्विषयत्वात् तस्यापीति चेत्, कः पुनरयं विषयभावः[^47] । तत्कारणत्वमिति चेत् ? चक्षुरादीनामपि ज्ञानकारणानां विषयत्वप्रसङ्गः । असतश्चाकारणस्य अविषयत्वप्रसङ्गः । ज्ञानप्रकाश्यत्वं विषयत्वमिति चेत्-न, ज्ञानेनार्थे प्रकाशाजननात् । तस्मात् ज्ञानस्य तदसमवायिनः तदविषयस्य च[^8] द्रष्ट्टस्थतैवेति सिद्धम् । निराकरोति—“तथापीति ।” पुनः शङ्कते—“अथ तथातथाते” इति प्रमाणयोग इत्यर्थः । निराकरोति—“तथापीति ।” तत्त्वं जिज्ञासुः पृच्छति—“के पुनरेते” इति । सुहृद्भावेनोत्तरमाह—“वस्तुधर्माविति ।” यद्यपि प्रमाणयोगायोगौ प्रमेयस्य च प्रमातुश्च साधनासम्बन्धे कर्तृत्वानुपपत्तेः, तथापि प्रमेयस्य प्राधान्यात् तत्रैवाभिधानप्रत्ययाविति प्रमेयधर्मावुच्येते व्यक्त्यव्यक्ती, न तु प्रमातृधर्माविति । सिद्ध्यसिद्ध्यर्थमिति[^48] “अर्थशब्दानुपपत्तिः ।” कस्मात् ? “विकल्पानुपपत्तेः ।”  विकल्पमाह—“अर्थशब्दः खल्विति ।” इह “सूत्रे” धननिमित्तादिवचनतार्थशब्दस्य न सम्भवतीति त्रयमवशिष्यत इति त्रेधा प्रवर्तत इत्युक्तम् । साधनं साधनाभासो दूषणं दूषणाभास इति चतुर्विधं वाक्यम् । प्रथमकल्पमपाकरोति—“तन्न तावदिति । तदिति” तेषु मध्य इत्यर्थः ।

[^8]: “च”ओम् \[च्\] 


[^45]: “°द्धः पक्षः” \[च्\] 


[^46]: “एव”ओम् \[च्\] 


[^47]: विषयविषयिभावः  \[क्\] 


[^48]: “सिद्ध्य°”ओम् \[च्\] 


ग्रन्थान्तरे[^49] युक्तायुक्तत्वेन विशेषणात् चतुर्विधवाक्यसङ्ग्रहार्थो ह्युद्देशे अर्थशब्दो व्याख्यातः । न च युक्तायुक्तत्वविशेषणे चतुर्विधवाक्यसङ्ग्रहो भवति साधनाभाससम्बन्धिनः पक्षस्य युक्तत्वाभावात् दूषणाभाससम्बन्धिनश्च प्रतिपक्षस्यायुक्तत्वाभावादित्यर्थः । अथ न साधनादियोगोऽपि तु साध्यधर्म एव साधनानपेक्षो युक्तायुक्तत्वमिति शङ्कते—“अथ पुनरिति ।” निराकरोति—“तथापीति ।” कुतो व्याघात इत्यत आह—“न हीति ।” यदि प्रत्यायनं सिद्धिः प्रतीतिः, तथापि सा प्रत्याय्या[^50] न सम्भवति । अथ करणम् ? तथापि कर्म करणं न सम्भवतीति व्याघात इत्यर्थः । द्वितीयं कल्पमाशङ्क्य निराकरोति—“अथ प्रयोजन” इति । प्रयोजनं कार्यम् । तन्न कारणाभासाद् भवितुमर्हति । न हि वह्निरिति गृहीतः खद्योतो दहति पचति वेत्यर्थः । तृतीयं कल्पमाशङ्क्य निराकरोति—“अथाभिधेय” इति । “ग्रन्थकारः” सूत्रकारः । “एवं त्विति ।” एवं सति सिद्धिशब्दोऽसिद्धिशब्दश्च वादः स्यात् । ननु धननिमित्तादयोऽप्यर्थशब्दवाच्याः सन्ति, ते कस्मादिह न गृह्यन्ते इत्यत आह—“तत्र सूत्रे । न चान्योऽर्थशब्दस्य विषयः” सम्भवति, न हि सिद्धिर्धनं वा स्वपरपक्षयोः साधनं[^51] वा निवृत्तिर्वा सम्भवतीत्यर्थः । अपि च वचनविशेषणपक्षे[^52] स्वशास्त्रव्याघात इत्याह— “सिद्ध्यसिद्ध्यर्थं वचनं[^53] वाद इति ब्रुवाणेनेति । नैयायिक”हेतुदूषणं पूर्वमिदं “सूत्र”मुत्तरम् । उपसंहरति—“तदेवमिति । तन्त्रं” शास्त्रम् । “लोकं च बाधन्त” इति । अवाचकपदप्रयोगात् साधनदूषणाभासवादिनश्च वादित्वेन लोकसिद्धस्यावादित्वापादनात् सिद्ध्यसिद्धिशब्दयोश्च वादत्वापादनार्थत्वादित्यर्थः ।

[^49]: “°न्तरेण”  \[च्\] 


[^50]: “प्रत्याय्यं”  \[च्\] 


[^51]: “कारणं”  \[ज्\] 


[^52]: “विशेषपक्षे”  \[च्\] 


[^53]: “°र्थं च”  \[च्\] 


“सूत्रं” दूषयित्वा “वृत्तिं” दूषयति—“यथा चेति । स्वस्य पक्षस्येति[^54] ।” स्वस्यात्मीयस्य पक्षस्य । न हि पक्षव्यतिरेकेण पक्षाधारं साध्यं ज्ञानमन्यद् वा सिद्धिशब्दाभिधेयं सम्भवति, ज्ञानस्य पुरुषाधारतया अनाधारतया वा पक्षाधारत्वानुपपत्तेः, पक्षस्य तु भवेत् केनचित् सम्बन्धेन यादृशतादृशेनेत्यर्थः । ते साधनदूषणैरित्यत्र पृथगुक्ते साधनदूषणे । युक्तायुक्तत्वाभ्यां[^55] ते युक्तायुक्तत्वे । “साधनदूषणैरिति ।” न हि कर्म करणं भवतीत्यर्थः । अपि च युक्तायुक्तार्थाभ्यामभेदे साधनदूषणपदमनर्थकं ते इत्यनेनैव युक्तायुक्तत्वावमर्षिणा गतार्थत्वादित्याह—“युक्तायुक्तत्वशब्दाभ्यां”[^56] चेति । अथ न पर्यायता, अपि तु सामान्यविशेषभावः, युक्तायुक्तत्वे सामान्यम्, साधनदूषणे च विशेष इति शङ्कते—“अथ मन्यसे” इति । निराकरोति—“न प्रथमेति ।” उभयव्यभिचारे विशेषणविशेष्यभावे कामचारादुत्पलैरित्युक्तम् । द्वितीयं कल्पमाशङ्क्य दूषयति—“योग इति चेदिति ।” न खलु योगो नाम “बौद्धा”नां साध्यसाधनवृत्तिर्दूष्यदूषणवृत्तिर्वा कश्चिदस्तीत्यर्थः । अपि च सांवृतोऽपि योगः साध्यसाधनज्ञानाधीननिरूपणतया नानिरूपिते साध्ये निरूपितो भवति, निरूपणं च निर्णय इति योगनिरूपणात् प्राक् साध्यनिर्णयात् कृतं योगनिरूपणेन साध्यनिर्णयार्थेनेति । युक्तायुक्तत्त्वेन करणेनाधिकरणप्रत्यायन-मिति व्याघात इत्याह—“साधनेनेति । भवति” ज्ञायते । तृतीयं कल्पमाशङ्क्य निराकरोति—“अथ पदार्थस्येति ।” युक्तायुक्तत्वेनाधिकरणप्रत्यायनमिति युक्तायुक्तत्वयोः करणत्वं दर्शितम्, तत् तथात्वातथात्वपक्षे न सम्भवति, कर्मत्वात् । तदिदमुक्तम्—“ते व्यवच्छेद्ये” परिच्छेद्ये न तु व्यवच्छेदस्य परिच्छेदस्य साधने इति ।

[^54]: “स्वस्य पक्षस्येति”ओम् \[ज्\] 


[^55]: “°युक्तार्थाभ्यां” \[च्\] 


[^56]: “°युक्तशब्दाभ्यां” \[च्\] 


अधिकरणप्रत्यायनमिति दूषयति—“अधिकरणेति । शास्त्रसम्बन्धः” प्रयोजनेनेति । चोदयति—“प्राश्निकप्रत्यायनादिति ।” कश्चित् चोदकं[^57] पृच्छति“किं कारणम्[^58] ? तत्प्रत्यायनादिति ।” चोदकस्योत्तरम्—“प्रतिवादी किलेति ।”  सिद्धान्त्याह—“सन्तमप्यर्थं न प्रतिपद्यत” इति । न खल्वाध्यात्मिकशक्तिसम्पन्नः समाहितः समग्रे साधनप्रयोगे सति[^59] सन्तमर्थं न प्रतिपद्यत इति सम्भवतीत्यर्थः । तथाविधेनापि चेत् प्रतिपत्त्रा सोऽर्थोऽन्यथा प्रतिपन्नः, कथमसौ तथा सन्नित्यभिधीयते इत्याह—“कथं चेति ।” शङ्कते—“अथ” जिगीषुतया “प्रतिपद्यमानोऽपीति ।” कामकारोऽनुज्ञा । निराकरोति—“तथापीति ।” न प्रतिपद्यते प्रतिपद्यमान इति व्याहतम् । न चायमनुज्ञानिषेधो न प्रतिपद्यते इति वादे वीतरागकथात्वेन[^60] जिगीषाया अभावादिति भावः । “यच्च प्राश्निकप्रत्यायनादिति ।” अन्यदीयेन करणेनान्यः प्रतिपद्यत इति सुभाषितम् । “अन्यविषयस्येति” अन्याश्रितस्येत्यर्थः । “न चायं नियम” इति । न वादे प्राश्निकानामुपादानम्, दैवागतानां तु न वर्जनमित्यर्थः । वादस्य जल्पवितण्डाभ्यामभेदमभिप्रेत्य चोदयति—“यदा तु नायमिति[^61] ।” आशयस्थितमर्थमनभ्युपगच्छन् परिहरति—“सत्यमिति ।” स्वाभिप्रायं[^62] दर्शयति—“न त्रैविध्येति ।” दूषयति—“न” भवद्भिरेव “प्रतिषेधादिति ।” त्रैविध्यानभ्युपगमादिति दूषयति—“यदपीति ।”

[^57]: “चोदकः” \[च्\] 


[^58]: “किं कारणम् ? ”ओन्ल्य् इन् \[ज्\] 


[^59]: “सति”ओम् \[ज्\] 


[^60]: “°कथात्वात्” \[च्\] 


[^61]: “न”ओम् \[ज्\] 


[^62]: “स्वं”ओम् \[च्\] 


यच्चोक्तं “वृत्तौ” पक्षसिद्धिविषयम्, एतदपि दूषयितुमुपन्यस्यति— “यच्चोक्तमिति । न कामतः” विना प्रयोजनमिति । विनापि प्रयोजनं प्रमाणासम्भवेनापीति योजना । “सूत्रो”क्तं दूषणं वृत्तौ आह—“तदर्थं वचन” सिद्ध्यसिद्ध्यर्थमित्यर्थः । अधिकरणं दूषयति—“अधिकरणमिति । न हि वादे[^63] प्राश्निकाधारमिति ।” प्राश्निका एव तावद् वादे न सन्ति, अभ्युपेत्य उक्तमिति । शङ्कते—“प्रत्यायनाधारत्वादिति ।” सिद्धिः प्रत्यायनं तदाधाराः प्राश्निकाः इत्यर्थः । निराकरोति—“नेति ।” शङ्कते—“तस्मिन्निति”—दैवमिलिते प्राश्निके सतीत्यर्थः । निराकरोति—“नेति ।” न हि दैवमिलितं कारणम्, मा भूद् गर्दभोऽपि धूमस्य कारणमिति भावः । चोदयति यदि प्राश्निका न सन्ति “तद्वाद” इति । तयोर्वादिप्रतिवादिनोर्वादस्य “परीक्षा का कस्य” च तयोः वादस्य “क्व” च असौ परीक्षा ? प्राश्निकाभावे हि वादतत्परीक्षातदधिकरणा  नामज्ञानमित्यर्थः । परिहरति—“साधनेति ।” वीतरागौ हि वादिप्रतिवादिनावेव वादस्वरूपज्ञानं च तत्परीक्षां च कर्तुं शक्नुतः, तत् किमत्र प्राश्निकैः ? साधनप्रयोगः पक्षविषयः, दूषणप्रयोगः स्थापनाविषयः इति वादस्वरूपम् । साधनदूषणतदाभासानां परितो ज्ञानं परीक्षा । “तदर्थं” परीक्षार्थं[^64] तस्मिन् वादेऽधिकारो वीतरागयोरेव वादिप्रतिवादिनोः[^65] । तदिदं क्वेति विप्रश्नस्योत्तरम् । तस्मात् सप्तम्यर्थोऽधिकरणार्थः पराभिमतः प्राश्निक इति यावत् । स नास्ति वादिप्रतिवादिनोरेव वीतरागयोः कथासमाप्तेरित्यर्थः ।

[^63]: “वादे”ओम् \[च्\] 


[^64]: “परीक्षार्थं”ओम् \[च्\] 


[^65]: “वादिनोः” \[च्\] 


यदपि “वृत्तौ” चोदितं यदि सिद्ध्यसिद्ध्यर्थं वचनं वादः, ततः[^66] प्राश्निकप्रतिवादिनोः प्रियाप्रियवचसि रथ्यावादे[^67] प्रसङ्ग इति तदप्यतिनिर्बीजमित्याह“यदपीति ।” न हि प्रियाप्रियवचसः साक्षात् पारम्पर्येण वा सिद्ध्यसिद्ध्यर्थता, नापि साधनदूषणयुक्तायुक्तत्वविशेषणसम्बन्धः । तस्मादेवंवादी नोत्तरार्हः । न ह्युन्मत्ताय कश्चिदनुन्मत्त उत्तरमाह, ब्रुवाणो वा सोऽप्युन्मत्तः स्यात् । तदिदमुक्तम्—“दत्तः स्वहस्त” इति । पूर्वं सिद्ध्यसिद्ध्यर्थमिति, अपरं युक्तायुक्तत्वमिति, उभयोरप्यनेन चोद्येनासम्बन्धात् । यदि त्ववश्यमुत्तरं वाच्यम्, ततो वरमेवं वक्तव्यमित्याह—“यदि त्विति ।” सेयं सूक्ष्मेक्षिका “परै”रिह कृतेति तदनुबन्धेन[^68] “वार्त्तिककृता”पि कृतेति ॥ १ ॥

[^66]: “तदा” \[च्\] 


[^67]: रथ्यातथावादे  \[क्\] 


[^68]: “तन्निर्बन्धेन” \[च्\] 


यथोक्तोपपन्नश्छलजातिनिग्रहस्थानसाधनोपालम्भो जल्पः ॥ १ । २ । २ ॥

उद्देशक्रमानुरोधेन वादलक्षणानन्तरं जल्पं लक्षयति—“यथो—ल्पः ।” अत्रापि समानजातीयाभ्यां वादवितण्डाभ्यामसमानजातीयेभ्यः प्रमाणादिभ्यो व्यवच्छेदो “सूत्रार्थः ।” यथोक्तोपपन्नपदार्थं व्याचष्टे—“समस्तमिति ।” चोदयति—“यथोक्तोपपन्न  इति न युक्तमिति । निग्रहस्थाननियमस्य” प्रमाणतर्कसाधनोपालम्भाभिप्रायनियमस्य च जल्पेऽभावात्, भावे वा वादजल्पयोरभेदप्रसङ्गात्, वादलक्षणस्य च[^8] जल्पव्यापकत्वेन व्यभिचारप्रसङ्गाद् यथोक्तोपपन्न इत्येतदनुपपन्नमित्यर्थः[^69] । परिहरति—“नैष दोष” इति । उक्तमात्रमिह सम्भवात् योग्यतासम्भवाद् गृह्यते, न त्वनुक्तोऽर्थलभ्यो नियमः । न ह्यसौ “सूत्र”पदश्रवणमात्रात् प्रतीयते, अपि तु तदर्थे प्रतीते तस्यान्यतः सिद्धौ सत्यां गम्यत[^70] इति प्रमाणतर्कसाधनोपालम्भ इत्येतदतिदिश्यत इति उक्तमात्रोपलक्षणपरम् । तेन प्रमाणतर्कसाधनोपालम्भः पञ्चावयवोपपन्नः सिद्धान्ताविरुद्धः पक्षप्रतिपक्षपरिग्रह इत्येतस्य वादपदवर्जं[^71] समस्तस्य लक्षणस्यातिदेशः । नियमस्त्वार्थो न सम्बध्यत इति सिद्धम् । “लक्षणमात्रस्येति” उक्तमात्रस्य, नार्थस्य नापि लक्ष्यपदस्येत्यर्थः । अत्रैव दृष्टान्तमाह—“यथान्यत्र वैशेषिकतन्त्रे । न नियमार्थे पदे” इत्युपलक्षणम्, न प्रमाणतर्कसाधनोपालम्भपदलभ्योऽभिप्रायनियम[^72] इत्यपि द्रष्टव्यम् ।

[^8]: “च”ओम् \[च्\] 


[^69]: “इत्ययुक्तमि°” \[च्\] 


[^70]: “नियम्यते” \[च्\] 


[^71]: “पदलक्ष्यवर्जं” \[च्\] 


[^72]: “°लभ्ये” \[च्\] 


पक्षान्तरमाह—“अथ वेति ।” यथा गोभिर्युक्तो रथो गोरथ इति युक्तपदलोप इति । “न हि[^73] नियमार्थयोरिति ।” एतदप्युपलक्षणं पूर्ववदेव । इह वादलक्षणं पठता “भाष्यकारेण” नियमोऽप्यतिदिष्ट इति मन्वानश्चोदयति—“भाष्यम् इदानीमिति ।” परिहरति—“न सूत्रेति ।” जल्पलक्षणानुकूलो यः पाठक्रमः, ततोऽर्थस्वरूपमात्रं[^74] प्रतीयते, न त्वार्थोऽर्थ इत्यर्थः । “यदुपपन्न”मुक्तमात्रमित्यर्थः । अत्र[^75] “भाष्यकारेण” छलादीनां निषेधार्थतया साधनाङ्गभावमाक्षिप्य परपक्षविघातेन स्वपक्षरक्षणादङ्गभाव इति दर्शितम् । तदेतद् “वार्त्तिककार” आक्षिपति—“छलजातिनिग्रहस्थानैरिति ।” तत् किं निग्रहस्थानान्यप्ययुक्तानि, न चैतच्छक्यमित्यत आह—“छलं तावदिति ।” छलजात्योराक्षेप्तव्ययोः[^76] सम्पातायातानि निग्रहस्थानानीत्यभिप्रायः ।  “भाष्योक्तं” समाधिमाशङ्कते—“अङ्गभाव इति चेत्” इति । निराकरोति—“एतदपीति” न हि सहस्रेणाप्यन्धैः पाटच्चरेभ्यो गृहं रक्ष्यत इत्यर्थः ।

[^73]: “हि ”ओन्ल्य् इन् \[ज्\] 


[^74]: यतो°  \[क्\] 


[^75]: “तत्र” \[च्\] 


[^76]: “आक्षिप्तयोः” \[च्\] 


एवमाक्षिप्ते पार्श्वस्थः पृच्छति—“किमर्थं तर्हीति ।” सिद्धान्तिन उत्तरं “साधनेति,” वादे तावद् यद्यपि न साधनविघातसमर्थानि, तथापि तेषां तत्त्वमविद्वान् एभिरहं[^77] “साधनं विहनिष्यामीत्यनया” बुद्ध्या “अपहृतः” व्यामोहितः प्रवर्तते[^78] । तस्माद् वादे भ्रमेणोपादानमेतेषामित्यर्थः । यत्र त्वेषां तत्त्वं विद्वान् प्रवर्तते, न स वादः, किन्तु जल्पो वितण्डा वेत्याह—“यत्र चैतानीति ।” ननु जल्पवितण्डयोः प्रयोगात् साधनमङ्गं वा स्यादत[^79] आह—“न पुनरिति ।” ननु यदि न साधनमङ्गं वा, कस्मात् तर्हि जल्पवितण्डयोरेषां प्रयोग इत्यत आह—“साधुसाधनोपादाने चेति ।” साधुसाधनोपादाने च वादिना कृते परेण प्रतिवादिना जिगीषुणाकुलितबुद्धिर्द्राक् पारमार्थिकमुत्तरमप्रतिपद्यमानश्छलादीनि प्रयुङ्क्ते । किमर्थमित्यत आह—“कदाचिदिति ।” यथाकथञ्चित् प्रयोगेण । तदनेन प्रकारेण तत्त्वसंरक्षणार्थत्वात् नासदाचारः[^80] । न च शास्त्रकाराणां छलादिव्युत्पादनमसदृशम्, न च खटचपेटाद्यभिधानप्रसङ्गः,[^81] वाग्युद्धे[^82] तेषाम् अप्रसङ्गादिति । “न बाधेति ।” नैकेनापरं तदैवापोद्यत इत्यर्थः । शेषं सुगमम् ॥ २ ॥

[^77]: “अस्य” \[च्\] 


[^78]: “प्रवर्तते”ओम् \[च्\] 


[^79]: “स्युरिति” \[ज्\] 


[^80]: “जल्पे सदा°” \[क्\] ; “ना°”ओम् \[च्\] 


[^81]: “घटपटाद्य°” \[च्\] ; खटचपेटा=बद्धमुष्टिप्रहारः ।


[^82]: “वाग्वादे” \[ज्\] 


स प्रतिपक्षस्थापनाहीनो वितण्डा ॥ १ । २ । ३ ॥

उद्देशक्रमानुरोधेन जल्पानन्तरं वितण्डालक्षणमाह—“स-ण्डा ।” पूर्ववादिपक्षापेक्षया प्रतिवादिन आत्मीय एव पक्षः प्रतिपक्षः । तस्य स्थापना साधनम्, तया[^83] हीनः । तदनेन जल्पाद् व्यवच्छिनत्ति । तदेतदाह “भाष्यकारः—स जल्प” इति । “तयोरेकतरं” प्रतिवादी आत्मीयं पक्षं न “स्थापयतीति । परपक्षप्रतिषेधेनेति ।” तत्स्थापनाप्रतिषेधेनेत्यर्थः । स्यादेतत् । यथा प्रतिवादिनः पक्षो वादिपक्षापेक्षया  प्रतिपक्षः, एवं वादिपक्षोऽपि प्रतिवादिपक्षापेक्षया प्रतिपक्ष इत्युभयपक्षस्थापनाहीना वितण्डेति स्यात्, इत[^84] आह—“वार्त्तिककारः—प्रतिपक्षस्थापनाहीन” इति । द्वितीयपक्षस्थापनाहीन[^85] इति । प्रथमपक्षवादिनो हि स्थापनाया अभावे किं वैतण्डिक आहन्ति ? न च पक्षः शक्य आहन्तुम् । तस्मात् प्रथमपक्षवादिनोऽस्ति स्थापनेति द्वितीय एव पक्षः स्थापनाहीन इति सामर्थ्याद् युक्तमिति । अत्र चोद्य“भाष्यम्—अस्तु तर्हीति ।” स्थापनाया अभावे स्थाप्यः पक्षोऽपि[^86] नास्ति । न ह्यन्यथा पक्षस्य पक्षत्वमिति भावः । परिहरति—“यद् वै खलु तदिति ।” वैतण्डिकोऽपि हि वादी पारिशेष्यात् मत्पक्षः सेत्स्यतीति बुद्ध्या स्वपक्षमस्थापयन् परपक्षस्थापनामाहन्ति । तस्मात् “परपक्षप्रतिषेधलक्षणं वाक्यम्” अस्य “पक्षः” परपक्षनिषेधेन पारिशेष्यात् पक्षसिद्धिहेतुत्वादुपचारतः । तस्मादस्ति वैतण्डिकस्य पक्षः । न तु परपक्षप्रतिषेधादन्या स्थापना । तेनास्य पक्षोऽस्ति, नास्ति च[^87] पक्षस्थापना । तदिदमुक्तम्—“न कञ्चिदर्थं प्रतिज्ञाय स्थापयतीति ।” पक्षत्वं तु योग्यतामात्रेण,[^88] न तु स्थाप्यमानतयेति ।

[^83]: यत्तया  \[क्\] 


[^84]: “अतः”  \[च्\] 


[^85]: “द्वितीय° इति” ओम्  \[च्\] 


[^86]: “अपि” ओम्  \[च्\] 


[^87]: “तु”  \[च्\] 


[^88]: “तद्योग्य°”  \[च्\] 


“अस्तु तर्हीति भाष्या”र्थमाह—“वार्त्तिककारः अपरे त्विति ।” तस्मात् प्रतिपक्षहीनो वितण्डेति वक्तव्यमित्यर्थः । परिहरति—“अयुक्तं चैतदिति ।” न तावदस्थाप्यमानस्यापि स्थापनार्हतालक्षणा पक्षता न युज्यते, तस्मात् न वैतण्डिको दूषणादन्यत् किञ्चिदभ्युपगच्छतीति । अनभ्युपगमात् पक्षोऽस्य नास्तीति वक्तव्यम् । तथा च चतुर्वर्गाभ्युपगमे विरोधोऽनभ्युपगमे वा नायं लौकिको न परीक्षक इति प्रसङ्ग इति भावः । प्रतिपादयितुरयथार्थावबोधं[^89] प्रतिपत्तारं चात्मानमित्यर्थः । यस्तु मन्यते चतुर्वर्गाभ्युपगमेऽपि दूषणमात्रं वितण्डेत्येव वक्तव्यं लाघवायेति, तन्मतमुपन्यस्यातिप्रसङ्गापादनेन दूषयति—“दूषणमात्रेति ।” समाख्यानिर्वचनसामर्थ्यादेव गम्यत इत्यर्थः । उपसंहरति—“तस्मादिति ।” तदनेनार्थतो “यद् वै खल्वित्यादि भाष्यं” व्याख्यातम् ॥ ३ ॥

[^89]: “अव°” ओम्  \[ज्\] 


॥ इति कथालक्षणप्रकरणम् ॥

## हेत्वाभासलक्षणप्रकरणम्

सव्यभिचारविरुद्धप्रकरणसमसाध्यसमकालातीताः हेत्वाभासाः ॥ १ । २ । ४ ॥

उद्देशक्रमानुरोधेन वितण्डानन्तरं हेत्वाभासेषु लक्षयितव्येषु अर्थाक्षिप्तसामान्यलक्षणमेषां विभागोद्देशपरं “सूत्रम्—सव्य-साः ।”

तद्व्याख्यानपरं “भाष्यं” समाख्यानिरुक्तिवशेन सामान्यलक्षणं प्रतिपादयन्[^90] “वार्त्तिककारः” पठति—“हेतुलक्षणाभावादिति ।” पृच्छति—“किं पुनरिति ।” न ह्यन्यस्यान्यत्वमात्रेण सादृश्यम्, मा भूत् सर्वस्य सर्वेण सादृश्यमिति भावः । उत्तरम्“प्रतिज्ञेति ।” प्रयोगगतं सामान्यमुक्त्वा प्रयोज्यगतमाह—“अन्यतमेति ।” अबाधितविषयतासत्प्रतिपक्षत्वे[^91] सती अप्यविवक्षित्वा त्रैलक्षण्यद्वैलक्षण्याभिधानं द्रष्टव्यम् । शेषमतिरोहितम् ।

[^90]: “°णप्रतिपादकं” \[च्\] 


[^91]: “°त्वासत्प्रतिपक्षितत्वे” \[च्\] 


षट्सप्ततं शतं गणयति—“तत्र साध्यव्यापकेति ।” एतस्यां त्रिषोडश्यां साध्यव्यापकसाध्यैकदेशवृत्तिधर्मभेदात् षोडशीद्वयं विशेषणविशेष्यासिद्धिभेदात् चतुःषष्टिः । एवं समर्थासमर्थविशेषणविशेष्यभेदात्[^92] चतुःषष्टिः । तदेतत् चतुःषष्टिद्वितयमष्टाविंशं शतं पूर्वया त्रिषोडश्या सह षट्सप्ततं शतम् । साध्यव्यापकानां धर्मविशेषाणामुदाहरणान्याह—“तत्रेति ।” विपक्षव्याप्त्यव्याप्तिभ्यां प्रथमद्वितीयौ साधारणौ, तृतीयोऽन्वयव्यतिरेकी साध्यतज्जातीयव्यापको हेतुरेव । विपक्षव्याप्त्यव्याप्तिभ्यां चतुर्थपञ्चमौ विरुद्धौ हेत्वाभासौ । यत्र विपक्षे न वृत्तिस्तं दर्शयति—“द्व्यणुकवदिति ।” षष्ठोऽविद्यमानसपक्षविपक्षोऽसाधारणः, अत एवाह“घटादिवदिति[^93] ।” सप्तमाष्टमौ विपक्षव्याप्त्यव्याप्तिभ्यां[^94] साधारणौ । नवमः सपक्षैक  देशवृत्तिरन्वयव्यतिरेकी हेतुरेव । दशमैकादशौ सपक्षव्याप्त्यव्याप्तिभ्यामन्वयिनौ हेतू । द्वादशस्तु अविद्यमानाविपक्षोऽसाधारणः । त्रयोदशचतुर्दशौ त्वविद्यमानसपक्षौ विपक्षव्याप्त्यव्याप्तिभ्यां विरुद्धौ । पञ्चदशोऽपि व्यतिरेकी हेतुरेव । षोडशस्तु अविद्यमानसपक्षविपक्षोऽसाधारणः[^95] ।

[^92]: “°विशेषणभे°” \[च्\] 


[^93]: “आह”ओम् \[ज्\] 


[^94]: “असपक्ष°” \[च्\] 


[^95]: “°सपक्ष”ओम् \[च्\] 


यदि बाह्यकरणप्रत्यक्षे वाङ्मनसे इति साध्येत तदा[^96] नानित्यत्वं सपक्षव्यापकं स्यात्, सामान्ये बाह्यकरणप्रत्यक्षेऽभावात् । अतः साध्यधर्मं विशिनष्टि—“सामान्यविशेषवदिति । अनित्ये रूपविज्ञाने अमूर्तत्वादिति ।” रूपविज्ञानस्कन्धातिरिक्तानां[^97] वेदनासञ्ज्ञासंस्कारस्कन्धानामनित्यतया सपक्षाणां व्यापकममूर्तत्वमिति[^98] । तज्जातीयैकदेशवृत्तित्वममूर्तत्वस्य दर्शयितुं यत्र न वर्तते तत्पुरःसरमुदाहरणं “रूपादिवदिति ।”

[^96]: “तदा”ओम् \[ज्\] 


[^97]: “°विज्ञान°”ओम् \[ज्\] 


[^98]: “°त्वादिति” \[ज्\] 


“अनित्यः शब्दोऽश्रावणत्वात्” इति नित्ये शब्दत्वे न वर्तते । “अर्थः शब्द” इति, शब्दो धर्मी । अर्थ इति साध्यो[^99] धर्मः, द्रव्यगुणकर्मणामन्यतम इत्यर्थः । यद्यश्रोत्रग्राह्यत्वादित्युच्येत, ततः सामान्यादिष्वनर्थेषु विपक्षेष्वपि वर्तेत । अत उक्तम्— “अश्रोत्रग्राह्यसामान्यवत्त्वादिति ।” अश्रोत्रग्राह्यं च तत् सामान्यवच्वेति विग्रहः । ननु चाक्षुषत्वं[^100] विपक्षवृत्ति समवायस्यानाश्रितस्य चाक्षुषत्वादित्यत उक्तम्— “औलूक्यपक्षे” इति । “सिद्धान्तभेद” इति, “सौत्रान्तिकानाम्” इत्यर्थः । असमर्थविशेष्यस्योदाहरणम्—“कृतकत्वे सति प्रमेयत्वादिति ।” असमर्थविशेषणस्योदाहरणम्—“प्रमेयत्वे सति कृतकत्वादिति ।” निरपेक्षं खलु कृतकत्वमनित्यत्वे साध्ये समर्थम्, प्रमेयत्वं त्वन्यापेक्षमसमर्थमित्यर्थः । तदेवं त्रिषोडश्या प्रकृत्याष्टचत्वारिंशद् भवन्ति हेतुहेत्वाभासाः[^101] । व्यापकाव्यापकभेदेन तु द्विषोडशी यदा विशेषणविशेष्यासिद्ध्या चोभयसम्प्रतिपन्नया असमर्थविशेषणविशेष्यतया[^102] सन्दिग्धविशेषणविशेष्यतया चोभयभसम्प्रतिपन्नया विक्रियते तदा चतुःषष्टित्रयेण  द्वानवतं शतं भवति । वाद्यसिद्धप्रतिवाद्यसिद्धतया उभयान्यतरसन्दिग्धतया च चतुःषष्टिद्वयेनाष्टाविशङ्कं शतमपरम् । तदिदम् “अन्यतरासिद्धा” इत्यनेन “वार्त्तिककृता” सूचितम् । द्वाभ्यामूना त्रिंशद् द्वात्रिंशदिति कथञ्चिद् व्युत्पत्त्या । “ते पुन”र्व्यापकाव्यापका व्यधिकरणविशेषणविशेष्यव्यधिकरणसन्दिग्धविशेषणविशेष्यव्यधिकरणासमर्थविशेषणविशेष्यभेदेन चतुःषष्टित्रयेण “द्वानवतं शतम्” अपरम् ।

[^99]: “साध्यते” \[ज्\] 


[^100]: “न विपक्षावृ°” \[च्\] 


[^101]: “हेतु°”ओम् \[च्\] 


[^102]: “°तया उभयसम्प्रतिपन्नया” \[च्\] 


“एवमप्रसिद्धाश्रय”विशेषणविशेष्या उभयान्यतरपक्षाप्रसिद्ध्या अष्टाविंशकं शतम् । अत्रापि द्वात्रिंशकमिति पूर्ववद् व्याख्येयम् । अन्यतरमात्रमत्र विवक्षितं न तु वादिप्रतिवादिभेदः । ते पुनरप्रसिद्धाश्रयाः पूर्ववद्भेदेन व्यधिकरणविशेषणविशेष्यसन्दिग्धविशेषणविशेष्यासमर्थविशेषणविशेष्यभेदेन चतुःषष्टित्रये सति द्वानवतं शतम् । तदेवमनन्तराभ्यां द्वानवतशताभ्यां शतत्रयं चतुरशीतं यत् तदेवाष्टाविंशकशताभ्यां[^103] द्वानवतेन च शतेन सम्पिण्डितं द्वात्रिंशदुत्तराष्टशती विकारभूता भवति । अष्टाचत्वारिशत् प्रकृतयः पश्चात् निवेशनीया इति । उभयाप्रसिद्धाश्रयविशेष्यमुदाहरति—“यथा अग्निमान् देशो धूमवत्त्वात् ।” उक्तं हि प्राग् यथा न देशोऽग्निमत्तया साध्योऽपि तु धूमविशेष एवेति । अन्यतरासिद्धाश्रयोदाहरणमाह—“अस्ति[^104] चात्मा इच्छादिगुणत्वादिति ।” आश्रयासिद्धविशेषणादयोऽप्यूहनीयाः । “असमर्थाव्यापकासिद्धविशेषणानामुदाहरणम् ।” असमर्थाश्च तेऽव्यापकाश्च, ते व्यधिकरणतया असिद्धाश्चेति विग्रहः । “अनित्यः शब्दः प्रयत्नानन्तरीयकत्वे सति कृतकत्वादिति,” कृतकत्वस्यैव विशेष्यस्य सामर्थ्यादसमर्थमनित्यत्वे प्रयत्नानन्तरीयकत्वम्, अव्यापकं च स्तनयित्नुशब्दानामव्यापकत्वात् । व्यधिकरणतया असिद्धं च कोष्ठवायुताल्वादिक्रियाया एव प्रयत्नानन्तरीयकत्वं, न त्वाद्यस्यापि[^105] शब्दस्य, प्रागेव तु श्रोत्रसमवायिन इति । कृतकत्वे सति प्रयत्नानन्तरीयकत्वादिति चासमर्थाव्यापकासिद्धविशेष्याणामुदाहरणं द्रष्टव्यम् ।

[^103]: “°ष्टाचत्वारिंशक°”  \[च्\] 


[^104]: “°तरप्र°”  \[च्\] 


[^105]: “ह्याद्य°”  \[ज्\] 


वैभवेन त्वसिद्धतावर्जमुदाहरति—“अव्यापकासमर्थविशेष्याणामुदाहरणम्—अनित्यः शब्दः प्रत्ययभेदभेदित्वेनोपलभ्यमानत्वात्[^106] ।” उपलभ्यमानत्वं हि नित्येऽप्यस्तीति व्यभिचारादसमर्थम् । कारणभेदभेदित्वमेव तु विशेषणं समर्थमव्यभिचारादिति । केवल“व्यधिकरणविशेष्याणामुदाहरणम्” अस्ति प्रधानं भेदानां गोघटादीनां सुखदुःखमोहात्मकत्वेनान्वयदर्शनादिति । अन्वयदर्शनं हि भेदाधिकरणतया न प्रधानाधिकरणमिति, व्यधिकरणमिति व्यधिकरणं विशेष्यम् । केवल“व्यधिकरणविशेषणानामुदाहरणम्—रूपरसगन्धस्पर्शशब्दाः चन्दनशब्दादत्यन्तं विभिन्नार्थाः समुदायसमुदाय्यसम्भवे सति” रूपादीनामर्थानां रूपादिशब्दानां च तेन चन्दनशब्देन व्यपदिश्यमानत्वात् । चन्दनस्य रूपादय इति समुदायसमुदाय्यसम्भवो रूपादिषु व्यपदेशश्च रूपादिशब्देष्विति व्यधिकरणं विशेषणमित्यर्थः । तदनेन प्रपञ्चेन द्वात्रिंशदुत्तराष्टशती दर्शिता ।

[^106]: “भेदभेदेनो°” \[ज्\] 


सम्प्रति द्वानवतशतयुग्मान्तरं दर्शयितुमुदाहरणमाह—“अन्यथासिद्धोदारहणं नित्यः शब्दोऽभ्यासात् ।” सेयं क्रियाभ्यावृत्तिर्यथा शब्दानित्यत्वेऽप्युपपद्यते तथा द्वितीये दर्शयिष्यते[^107] । सिंहावलोकितन्यायेन व्यधिकरणविशेष्यं सन्दिग्धविशेषणमुदाहरति—“सन्दिग्धाप्रसिद्धेति ।” विशेषणशब्दः तन्त्रेण विशेषणे विशेष्ये च कर्मकरणसाधनतया प्रयुक्तो वर्तते । तेन सन्दिग्धं विशेषणम् । अप्रसिद्धं व्यधिकरणतया विशेष्यं येषां तेषामुदाहरणमित्यर्थः । यथा सन्दिह्यमाने धूमादिभावेऽग्निमान् देशो धूमवत्त्वे सति प्रकाशकत्वात्, धूमवत्त्वं विशेषणं सन्दिग्धम् । प्रकाशकत्वं च विशेष्यं व्यधिकरणम् । तत् खलु वह्नेर्धर्मो न देशस्येति । अप्रसिद्धविशेषणसन्दिग्धविशेष्याणामुदाहरणं[^108] दर्शयति—“विपर्ययेणेति ।” अप्रसिद्धेत्यपि द्रष्टव्यम् । अग्निमान् देशः प्रकाशकत्वे सति धूमवत्त्वादिति ।

[^107]: द्रः २.२.३०


[^108]: “°षणं °ष्यमुदा” \[ज्\] 


सम्प्रति द्वानवतशतयुग्मान्तरं दर्शयितुं भूमिरचनां करोति—“एवमिति ।” ये सन्दिग्धासिद्धा व्यापकाव्यापकभेदेन द्वात्रिंशत् त एवोभयान्यतरासिद्ध्या चतुः  षष्टिर्भवन्ति । ततः किमित्यत आह—“ते” चतुःषष्टितामापन्नाः “पूर्ववद्भेदेन” व्यधिकरणविशेषणविशेष्यसन्दिग्धविशेषणविशेष्यासमर्थविशेषणविशेष्यभेदेन[^109] तावच्चतुःषष्टित्रयमित्येकं द्वानवतं शतम् । अपरं चाश्रयासिद्धव्यधिकरणविशेषणविशेष्यसन्दिग्धविशेषणविशेष्यासमर्थविशेषणविशेष्यभेदेन[^110] द्वानवतं शतम् । तदिदं चतुरशीतं शतत्रयं सन्दिग्धासिद्धमाश्रित्य । अपरमपि द्वानवतशतयुग्मान्तरमन्यथासिद्धमाश्रित्याह—“एवमन्यथासिद्धभेदो द्रष्टव्यः ।”

[^109]: “°सन्दिग्धासमर्थ°” \[ज्\] 


[^110]: “°सन्दिग्धासमर्थ°” \[च्\] 


अन्यथासिद्धभेदोऽपि[^111] हि व्यधिकरणविशेषणविशेष्यसन्दिग्धासमर्थविशेषणविशेष्यभेदात् चतुःषष्टित्रयमिति । पुनश्च स एवान्यथासिद्ध आश्रयासिद्धव्यधिकरणविशेषणविशेष्यसन्दिग्धासमर्थविशेषणविशेष्यभेदात् चतुःषष्टित्रयमिति द्वानवतशतयुग्मेन शतत्रयं चतुरशीतम् । अपरमपि द्वानवतशतयुग्ममाह—“एवं विरुद्धविशेषणाविरुद्धविशेष्याश्चेति[^112] ।” विरुद्धविशेषणविशेष्या[^113] अपि हि व्यधिकरणविशेषणविशेष्यसन्दिग्धासमर्थविशेषणविशेष्यभेदाच्च आश्रयासिद्धव्यधिकरणविशेषणविशेष्यसन्दिग्धासमर्थविशेषणविशेष्यभेदाच्च शतत्रयं चतुरशीतम् । तदेवमेभिस्रिभिश्चतुरशीतैः शतत्रयैर्द्विपञ्चाशच्छतोत्तरं सहस्रमेकम् । द्वात्रिंशदुत्तरया अष्टशत्या सहस्रमेकं चतुरशीतिसहिता च नवशती । तदेवं प्रकृतिभूताष्टाचत्वारिंशत्प्रक्षेपेण सम्पिण्डितं द्वात्रिंशे द्वे सहस्रे भवत इति ।

[^111]: “सिद्धोऽपि” \[ज्\] 


[^112]: “°विशेषणवि°” \[च्\] 


[^113]: “°द्धविशेष्या” \[च्\] 


“तन्न असत्त्वादिति ।” पञ्चानां चतुर्णां वा रूपाणां सम्पत्तिरव्यभिचारः । स चैकस्मिन् विषये विरुद्धयोर्न सम्भवति, अन्ततोऽसत्प्रतिपक्षस्यैव रूपस्याभावादित्यर्थः । “पञ्चानां हेतूनामिति ।” सपक्षव्याप्त्यव्याप्तिभ्यां द्वेधा, व्यतिरेक्येकः, अन्वयव्यतिरेक्यपि सपक्षव्याप्त्यव्याप्तिभ्यां द्वेधेति पञ्च हेतवः । “पञ्चानां हेतूनां सरूपासरूपप्रतिबन्धात् पञ्च पञ्चका भवन्ति ।” सरूपः अन्वयिनोऽन्वयी, व्यतिरेकिणो व्यतिरेकी, अन्वयव्यतिरेकिणोऽन्वयव्यतिरेकी । असरूपश्च  अन्वय्यादेर्व्यतिरेक्यादिः, तेन प्रतिबन्धः । एतदुक्तं भवति, अन्वय्यादावेकैकस्मिन् सरूपासरूपाः पञ्च हेतवः प्रतिबन्धका इति पञ्चभिः पञ्चकैः पञ्चविंशतिर्विरुद्धाव्यभिचारिण इति । चोदयति—“लक्षणत एवेति ।” परिहरति—“नानर्थकमिति ।” यत्परो हि शब्दस्तत्रासौ प्रमाणम्, समानासमानजातीयव्यवच्छेदकं च लक्षण“सूत्र”मिति तत्रैव प्रमाणम्, न त्वियत्तायामतत्परत्वात् । न चासावर्थी सतोऽप्यनुपयोगाद् अलक्ष्यमाणत्वोपपत्तेः प्रमेयान्तरवदिति ॥ ४ ॥

अनैकान्तिकः सव्यभिचारः ॥ १ । २ । ५ ॥

तदेवमर्थाक्षिप्तसामान्यलक्षणं विभागं दर्शयित्वा विशेषलक्षणमवतारयति “भाष्यकारः, तेषां” हेत्वाभासानां मध्ये—“अनै—रः ।”

अत्र चानैकान्तिकसव्यभिचारशब्दौ पर्यायौ पुरुषभेदापेक्षया लक्ष्यलक्षणत्वेनावस्थितौ । यस्यानैकान्तिकपदार्थोऽप्रसिद्धः प्रसिद्धश्च सव्यभिचारपदार्थः, तं प्रत्यनैकान्त इति लक्ष्यनिर्देशः, सव्यभिचार इति लक्षणम् । यस्य तु सव्यभिचारपदार्थोऽप्रसिद्धः प्रसिद्धश्चानैकान्तिकपदार्थस्तं प्रति सव्यभिचार इति लक्ष्यनिर्देशः, अनैकान्तिक इति लक्षणम् । तत्र सव्यभिचार इति लक्षणपदं कक्षीकृत्याह “भाष्यकारः व्यभिचार एकत्राव्यवस्थितिः ।” एतदुक्तं भवति । सव्यभिचारपदं निर्वचनसामर्थ्यात् लक्षणपदमिति[^114] । अनैकान्तिकपदलक्षणपक्षे “भाष्यकारोक्तम् अनित्यत्वमप्येकोऽन्त” इत्यादि । तद् “वार्त्तिककारः” पर्युदासाभिप्रायेण व्याचष्टे—“एकस्मिन्नन्ते नियत ऐकान्तिक” इति । न हेतुरैकान्तिको येन तदन्यत्वेन हेत्वाभासमात्रसङ्ग्रहादेकजातीयत्वेन[^115] हेत्वाभासानां विभाग“सूत्र”विरोधः स्यात्, किं त्वेकस्मिन्नन्ते यो नियतः स ऐकान्तिकः, तद्विपर्ययादनैकान्तिकोऽनियतः । अनित्यत्वे च नित्यत्वे चान्वयेन च व्यतिरेकेण चोभयपक्षगामीति[^116] यावत् । न चैवम्भूता  विरुद्धादयो हेत्वाभासा इत्यभिप्रायः । तदेवमनैकान्तिकः सव्यभिचारः इति स्थिते पृच्छति—“कः पुनरिति ।” उत्तरम्—“साध्यतज्जातीयेति ।” अवगत[^117] एष व्यभिचार इति, अनैकान्तिक पदवाच्यतास्य कथमित्यत आह—“सर्वोऽयमिति ।” प्रमेयपदार्थस्य तु सर्वव्यापिनो नान्तो व्यतिरेकोऽस्तीत्यत उक्तम्—“अन्यत्र प्रमेयादिति ।”

[^114]: “°पद°”ओम् \[ज्\] 


[^115]: “मात्र”ओम् \[च्\] 


[^116]: “वोभय°” \[च्\] 


[^117]: “अवगतम्” \[च्\] 


अत्र “बौद्धैः” यद् विकल्प्य दूषणमुक्तम्, तदुपन्यस्यति—“अनैकान्तिक” इति । “किं पुनरयमिति ।” ऐकान्तिको हेतुः । ततोऽन्यः सर्व एव हेत्वाभास इत्यर्थः । द्वितीयं कल्पं[^118] दूषयति—“अथ प्रसज्येति ।” तथापि हेतोरभावोऽनैकान्तिकः । न “नासौ” सव्यभिचारः । भावधर्मौ हि व्यभिचाराव्यभिचारौ नाभावे सर्वोपाख्याविरहिणि युज्येते इत्यर्थः । तदेतत् “शाक्य”दूषणं निराकरोति—“नायं पर्युदासपक्ष” इति । पर्युदासपक्षस्तावदस्माकमभिमत उपपन्नतरश्च, केवलमयं प्रसज्यप्रतिषेधवल्लभस्तमास्थाय[^119] सर्वं दूषयतीति तमेवाङ्गीकृत्य सर्वत्र ब्रूम इत्याशयवतः समाधानम् । न पुनरब्राह्मणादावपि “वार्त्तिककारस्य” प्रसज्यप्रतिषेधोऽभिमतः, किं तु पर्युदास एवेति । अभ्युपेत्य तु तत्रापि प्रसज्यप्रतिषेधाभिधानम् । न हि प्रसज्यप्रतिषेधोऽपि[^19] तुच्छः, अपि तु कस्यचिद् वस्तुनोऽभावेन विशिष्टं किञ्चिदेव वस्त्वित्यर्थः ।

[^19]: “अपि”ओम् \[च्\] 


[^118]: “पक्षं” \[च्\] 


[^119]: “आदाय” \[च्\] 


अत्र “भाष्यम्—निदर्शनम्, नित्यः शब्दोऽस्पर्शत्वात्” इति । वैधर्म्ये दृष्टान्तमाह—“स्पर्शवानिति ।” अनित्यः कुम्भः स्पर्शवान् दृष्ट इति योजना । वैधर्म्ये व्याप्यव्यापकभावस्य वैपरीत्यादिति[^120] वैधर्म्यव्यभिचारमाह—“दृष्टान्ते स्पर्शवत्त्वमनित्यत्वं च धर्मौ न साध्यसाधनभूतौ गृह्येते ।” न हि यदनित्यं तत् सर्वं स्पर्शवद् बुद्ध्यादिभिर्व्यभिचारात् । साधर्म्येऽपि चैभिरेव[^121] व्यभिचारो वक्ष्यत इतीह नोक्तः । ननु[^122] मा भून्नित्यत्वं साध्यम्, अस्पर्शत्वमेवास्तु नित्यत्वस्य साध्यमित्यत आह—“स्पर्शवांश्चाणुर्नित्यश्चेति ।” तथापि यदस्पर्शवन्न भवति तन्नित्यमपि न  भवतीति वैधर्म्यं व्यभिचरति, स्पर्शवतोऽप्यणोर्नित्यत्वादित्यर्थः । साधर्म्यव्यभिचारमाह—“आत्मादौ चेति ।”

[^120]: “°व्यापकवैप°” \[च्\] 


[^121]: “अप्येष” \[च्\] 


[^122]: “ननु च” \[च्\] 


अत्र “वार्त्तिककारो”ऽस्पर्शवत्त्वस्य हेतोः प्रश्नपूर्वकं स्वरूपं निष्कर्षति—“किं पुनस्तत्” अस्पर्शत्वं शब्दाद् भिन्नत्वमित्यर्थः । सत्ताविशेषणो वा समवायः, समवायविशेषणा वा सत्ता, अन्वयव्यतिरेकाभ्यामित्यर्थः । वाक्यार्थे च पदप्रयोगः अस्पर्श इति श्रोत्रियपदवदित्याह—“वाक्यार्थेति ।” अनैकान्तिक इति लक्षणमिति पक्षे चोदयति—“अतिदेशेति ।” यदि हि क्वचित् शास्त्रप्रदेशे अनैकान्तिकः कथितः, तद्देशातिलङ्घनेनात्रातिदिश्यमानो विदितरूप इह सव्यभिचारं लक्षयेत्, न त्वस्य शास्त्रप्रदेशे क्वचिदपि कीर्तनमस्तीत्यर्थः । परिहरति—“नेदमिति” लोकप्रसिद्धत्वेनोक्तप्रायमित्यर्थः । अन्वयेनैवोभयान्तसन्नियतोऽनैकान्तिक इति मन्वानः शङ्कते—“अव्यापकत्वादिति ।” परिहरति—“नेति[^123] । व्यावृत्तीति ।” क्वचिदन्वयस्योभयान्तसन्नियतता क्वचिद् व्यतिरकस्येत्यर्थः । एकेषां मतमुपन्यस्यति—“अपरेत्विति ।” दूषयति—“तैस्त्विति ।” नोदारहणे व्यभिचाराल्लक्षणव्यभिचारो भवत्यन्यत्वात् । नो खलूदाहरणमाद्रियन्ते परीक्षकाः, किं तु लक्षणमित्यर्थः ॥ ५ ॥

[^123]: “नेति”ओम् \[च्\] 


सिद्धान्तमभ्युपेत्य तद्विरोधी विरुद्धः ॥ १ । २ । ६ ॥

पृच्छति—“कोऽस्य सूत्रस्येति ।” न खलु हेतुरचेतनः सिद्धान्तमभ्युपगच्छति । यश्चाभ्युपगच्छति चेतनो नासावन्यतमेन हेतुलक्षणेन युज्यते इति न हेत्वाभासः । न च पक्षः सिद्धान्त इति तद्विरोधी न विरुद्धः स्यादिति भावः । उत्तरम्— “अभ्युपगतार्थविरोधी विरुद्धः ।” हेतुद्वारेण पुरुषस्याभ्युपगमो हेतावुपचरितः । अभ्युपगमविषयमात्रविवक्षया च[^124] सिद्धान्तशब्दः प्रयुक्तो न पुनः सिद्धान्त एवेह विवक्षितः । तेन पक्षोऽभ्युपगमविषय इति तद्विरोधी हेत्वाभासः सङ्गृहीतो भवति ।  विशेषविरुद्धस्य च न हेत्वाभासतेत्युक्तं भवति । न हि विशेषोऽभ्युपगमस्य विषयः, न खल्वयं प्रतिज्ञापदगोचरः, किन्तु प्रतिज्ञार्थस्य सिद्ध्यनुषङ्गीति नाभ्युपगमगोचर इति भावः । ईदृशस्य “सूत्र”व्याख्यानस्य फलमाह—“एवं चेति ।” ईदृशं व्याख्यानमन्तरेणानुक्तस्य विरुद्धस्येत्यर्थः । “अभ्युपगतेन वा[^125] बाध्यत” इति, स्वरूपेण हेतुत्वेन वेत्यर्थः । तदनेन “तं विरुणद्धीत्यादि भाष्यं” व्याख्यातम् । चोदयति— “नन्वेवमिति ।” यदि हेतुत्वबाधाद् विरुद्ध इत्युक्तः, हन्त,[^126] सव्यभिचारादयोऽपि विरुद्धाः । तेषामपि हि हेतुत्वं बाधितम् । अबाधे वा न हेत्वाभासा इति भावः । परिहरति—“सत्यमेक एवेति ।” ईदृशाविरुद्धत्वेन[^127] तुल्यत्वेऽप्यवान्तरभेदविवक्षया पञ्चत्वम् । यथा प्रमाणादीनां प्रमेयत्वेन तुल्यत्वेऽपि प्रमाणप्रमेयादीनामवान्तरभेदविवक्षया षोडशत्वम् यथा वा तृणविशेष एवासाधारणतया तृणोलप इत्याख्यायत[^128] एवं विरुद्धविशेष एवासावनैकान्तिकादिर्विरुद्धानैकान्तिकादिपदवाच्य इत्यर्थः ।

[^124]: “°मात्र° & च”ओम् \[च्\] 


[^125]: “वा”ओम् \[च्\] 


[^126]: “विरुद्धो हेतुः” \[च्\] 


[^127]: “तादृश°” \[च्\] 


[^128]: “°लपतया व्याख्या°” \[च्\] 


अत्रोदाहरण“भाष्यम्-यथा सोऽयं विकार” इति । महदहङ्कारपञ्चतन्मात्रैकादशेन्द्रियभूतसूक्ष्ममहाभूतानि विकारः, तस्य व्यक्तिः धर्मलक्षणावस्थापरिणामः, तस्मादपाय इति । अत्र हेतुः “नित्यत्वप्रतिषेधादिति ।” तस्य व्याख्यानम्—“न नित्यो विकार उपपद्यत” इति । “अपेतीऽपि विकारोऽस्ति विनाशप्रतिषेधात् । सोऽयं नित्यत्वप्रतिषेधादिति हेतुर्व्यक्तेरपेतोऽपि विकारोऽस्तीत्यनेन स्वसिद्धान्तेन विरुध्यते ।” एतदेव प्रश्नपूर्वकं विभजते—“कथमित्यादिना ।” विरोधस्य द्व्याश्रयत्वात् सिद्धान्तेन विरुध्यते इत्यभिसन्धाय[^129] सिद्धान्तं व्याहन्तीत्युक्तमित्यर्थः । तदेतद् “भाष्यं” व्याचष्टे—“उदाहरणमिति ।” ननु नित्यत्वप्रतिषेधादिति हेतुर्विनाशप्रतिषेधेन सिद्धान्तेन विरुद्ध इति[^130] ब्रुवाणः शास्त्रविरोधमापादयति । तथा च कालात्ययापदिष्टो हेत्वाभासो न विरुद्ध इत्यत आह—“एते[^131] ते वाक्ये परस्परार्थबाधिते” इति ।  दृढतरप्रमाणबाधितो हि हेतुः कालात्ययापदिष्टो भवति, यथा ब्राह्मणेन सुरा पेया द्रवद्रव्यत्वात् क्षीरवदित्ययं हेतुः । 
गौडी पैष्टी च माध्वी च विज्ञेया त्रिविधा सुरा ।  
यथैवैका तथा सर्वा न पेया ब्रह्मवादिभिः ॥  

[^129]: “इत्यभिसन्धाय”ओम् \[ज्\] 


[^130]: “विरुध्यत इत्येवं” \[च्\] 


[^131]: “एते ते” \[च्\] 


 इत्यादिभिरागमैरतिदृढैर्बाधितः कालात्ययापदिष्टतया हेत्वाभासो भवति । प्रकृते तु वाक्ये परस्परविरुद्धार्थतया न प्रतिष्ठां लभेते, न पुनरन्यतरदन्यतरेण शक्यं बाधितुं द्वयोस्तुल्यबलत्वात् । तस्मात् नायं कालात्ययापदिष्ट इत्यर्थः ।

व्याख्यानान्तरमाह—“प्रतिज्ञाहेत्वोर्वाविरोध” इति । सोऽयं विकारो व्यक्तेरपैतीति प्रतिज्ञा नित्यत्वप्रतिषेधादिति हेतुना विरुध्यते । व्यक्तिमात्रादपैति, न तु विनश्यतीति हि प्रतिज्ञार्थः अपेतोऽप्यस्ति विनाशप्रतिषेधादित्यनेन व्याख्यातः । तथा च व्यक्तेरपैतीत्यनेन विकारस्य नित्यत्वं प्रतिज्ञातं नित्यत्वप्रतिषेधादित्यनेन हेतुना विरुद्धं भवति । “स्वसिद्धान्तेनेति” स्वपक्षेणेत्यर्थः । अत्र चार्थे सुगमं “भाष्यम् ।” अत्र “वार्त्तिककारः” चोदयति—“ननुप्रतिज्ञाविरोध” इति । प्रतिज्ञाहेत्वोर्विरोधः प्रतिज्ञाविरोध इत्यर्थः । परिहरति—“नैष दोष” इति । प्रतिज्ञाश्रितत्वं विरोधस्य विवक्षित्वा निग्रहस्थानेषु प्रतिज्ञाविरोधस्योपादानम्, हेत्वाश्रितत्वं तु तस्यैव विरोधस्य विवक्षित्वा हेत्वाभासेऽन्तर्भाव इति । “यदा प्रतिज्ञया हेतुविरोध” इति हेतोरप्यन्यतरासिद्धतया प्रतिज्ञया तुल्यबलत्वाभिप्रायम् । यदा तु[^132] हेतुरुभयसिद्धो भवति, तदा हेतोर्वा प्रतिज्ञाविरोधकत्वमिति । उपसंहरति—“अत” इति । “हेतोर्विरोधोदाहरणम्” विरोधकत्वं विरोधः । शब्दस्योत्पत्तिधर्मकत्वं प्रमाणविनिश्चितं नित्यत्वप्रतिज्ञां बाधत इत्यर्थः । प्रसङ्गाद्धेत्वाभासातिरिक्तस्य प्रतिज्ञापदयोर्विरोधस्य निग्रहस्थानस्योदाहरणमाह—“प्रतिज्ञाविरोधस्येति ।” तृतीयेऽध्याये चैष विरोध उपपादयिष्यते[^133] । हेतोरन्यतरासिद्धतया समानबलयोः “प्रतिज्ञाहेत्वोर्विरोधोदाहरणं गुणेति । हेतुविरोधोदाहरणं नास्त्येको भाव” इति । उत्पत्तिमत्त्वं ह्यन्यतरासिद्धमपि  शक्यसाधनमिति प्रतिज्ञार्थं व्याहन्ति, “समूहे भावशब्दप्रयोगादिति” तु[^134] उभयसिद्धमेव प्रतिज्ञार्थं व्याहन्तीत्येतावता भेद इत्यर्थः ॥ ६ ॥

[^132]: “यदि” \[च्\] 


[^133]: द्रः टी। ३ । १ । १


[^134]: “तु”ओम् \[च्\] 


यस्मात् प्रकरणचिन्ता स निर्णयार्थमपदिष्टः प्रकरणसमः ॥ १ । २ । ७ ॥

प्रकरणशब्दार्थमाह “भाष्यकारः—विमर्शाधिष्ठानाविति ।” विमर्शः संशयः । तस्य विषयौ । “अनवसितौ” अनिर्णीतौ, तादृशयोरेव पक्षप्रतिपक्षशब्दवाच्यत्वात्, प्रक्रियते साध्यत्वेनाधिक्रियत इत्यनया[^135] व्युत्पत्त्या प्रकरणम् । चिन्तापदं व्याचष्टे—“तस्य” प्रकरणस्य “चिन्ता विमर्शात् प्रभृति प्राग् निर्णयात् समीक्षणम्” आलोचनं “जिज्ञासा ।” सा खलु तत्त्वानुपलब्ध्या कृता । नो[^136] खल्वयं नित्यधर्मान् नित्यत्वाविनाभाविनोऽनित्यधर्मान् वा अनित्यत्वाविनाभाविन उपलभमानस्तत्र सन्दिग्धे तद् वा[^137] जिज्ञासते । सैव नित्यधर्मानुपलब्धिरनित्यधर्मानुपलब्धिर्वा विचित्राभिसन्धितया वादिना[^138] निर्णयायापदिश्यमाना प्रकरणसमो हेत्वाभासः । कुतः ? “उभयपक्षसाम्यात्” यथा नित्यत्वपक्षेऽनित्यधर्मानुपलब्धिरेवमनित्यत्वपक्षेऽपि नित्यधर्मानुपलब्धिः । सेयं तत्त्वानुपलब्धिमात्रविवक्षयोभयपक्षसमा, प्रकरणसमा तु यथाप्रकरणमनिश्चायकमेवमियमपीत्यर्थः । व्युत्पत्तिनिमित्तमात्रं[^139] चैतत् प्रकरणसमपदस्य, प्रवृत्तिनिमित्तं तु सत्प्रतिपक्षत्वम्, अन्यथानैकान्तिकस्यापि प्रकरणसमत्वप्रसङ्गादिति । प्रज्ञापनं प्रज्ञाप्यतेनेनेति व्युत्पत्त्या निदर्शन मुक्तम् ।

[^135]: “अनया”ओम् \[च्\] 


[^136]: “नैव खल्व°” \[च्\] 


[^137]: “तच्च” \[च्\] 


[^138]: “वादिनां” \[च्\] 


[^139]: “°निमित्त°” \[ज्\] 


अनैकान्तिकत्वशङ्कां सत्प्रतिपक्षस्यास्य[^140] व्यवच्छिनत्ति—“यत्र समान” इति, संशयेन समः अनिश्चायकत्वादिति । एतदुक्तं भवति, न हि नित्यधर्मानुपलब्धिरुभयसिद्धे नित्येऽस्ति, येन सव्यभिचारो भवेत्, नाप्यनित्यधर्मानुपलब्धिः  उभयसम्मतेऽनित्येऽस्ति येन सव्यभिचारो भवेत् । अपि तु परस्परमनयोः सत्प्रतिपक्षतयैव हेत्वाभासत्वमिति । यस्मात् प्रकरणचिन्तेत्युक्तं “सूत्रकृता,” तत्र यस्मादर्थं प्रश्नपूर्वक दर्शयति “वार्त्तिककारः—कस्मादिति ।” कारणत्वं तत्त्वानुपलब्धेर्व्यतिरेकेण दर्शयति—“यस्मादिति । अत एवेति” तत्त्वानुपलब्धेरित्यर्थः । चोदयति—“नन्वयमिति ।” पक्षप्रतिपक्षौ हि प्रकरणम् । तौ च साध्यौ । ताभ्यां च समः साध्यसमः । तथा च साध्यसमात् हेत्वाभासात् न पृथग् निर्देश्यः प्रकरणसम[^141] इत्यर्थः । परिहरति—“नाविशिष्ट” इति । यद्यपि प्रकरणसमशब्दो व्युत्पत्त्या साध्याविशिष्टेन समानार्थः, तथापि प्रवृत्तिनिमित्तमस्य सत्प्रतिपक्षत्वम् । न च तत्त्वानुपलब्धिः स्वयमसिद्धा, सा ह्युपलम्भनाभावेन सुलभेति भावः ।

[^140]: “अस्य”ओम् \[च्\] 


[^141]: “निर्देशः प्रकरणसमस्य” \[च्\] 


परमतमनुभाष्यातिप्रसङ्गापादनेन दूषयति—“ये तु संशयहेतुत्वादिति ।” चोदयति—“समूह” इति । यस्मिन् सति भवत्येव तत् कारणम्, समूहे सति च भवत्येव[^142] नैकैकस्मिन्, तस्मात् नैकैकं कारणमिति भावः । परिहरति—“समूहः कारणमितीति ।” न ह्यकारणानां समूहः कारणं भवितुमर्हति, अतिप्रसङ्गात् । न च समूहिवैलक्षण्यमन्तरेणाजानतः समूहस्य वैलक्षण्यम् । तस्मात् समूहिन एवान्योन्यसमवधानवन्तः कारणम् । तथा च प्रत्यक्षस्योपपन्नं संशयकारणत्वम् । न च यस्मिन् सति भवत्येव तत् कारणम्, अपि तु यस्मिन् सत्येव, न त्वसतीति क्षणभङ्गे[^143] वक्ष्याम इति ।

[^142]: “°त्येवेति” \[च्\] 


[^143]: ३.२.१०-१७


ननूभयधर्मानुपलब्धिरुभयपक्षसाधारणीति सव्यभिचार एवेत्यत आह— “उभयधर्मानुपलब्धाविति ।” नोभयधर्मानुपलब्धिरत्र[^144] हेतुः, अपि तु एकधर्मानुपलब्धिः । न चासौ साधारणी, किन्तु सत्प्रतिपक्षेत्यर्थः । “उभयविशेषानुपलब्धेः” प्रकरणसमत्वेन “अभिधानाशक्यत्वात् ।” प्रकरणसमस्योदाहरणान्तरं दूषयति— “शरीरादन्यत्वं त्विति । परेषां” किलोदाहरणं नित्य आत्मा शरीरादन्यत्वाद् आकाशवदिति । तत्र शरीरादन्यत्वमुपलभमानो यदा तत्त्वं नित्यत्वमात्मनः प्रत्येति  न हि तदा जिज्ञासितुं नित्यत्वं प्रवर्तते । यदा तु तत्त्वं नित्यत्वं नोपलभते शरीरादन्यत्वमुपलभमानोऽपि तदा प्रवर्तते । तस्मादन्वयव्यतिरेकाभ्यां तत्त्वानुपलब्धिरेव प्रकरणचिन्ताप्रवर्तिका न शरीरादन्यत्वम् । तस्मात् नैतत् प्रकरणसमस्योदाहरणम् । अपि तु तत्त्वानुपलब्धिरेव । इतश्चैतन्न प्रकरणसमस्योदाहरणमित्याह—“शरीरादन्यत्वं चानैकान्तिकम् ।” उपसंहरति—“अतश्च न सूत्रार्थः” न “सूत्र”विषयः । एवमन्यान्यपि सत्प्रतिपक्षोदाहरणान्यूहनीयानि ॥ ७ ॥

[^144]: “अत्र”ओम् \[च्\] 


साध्याविशिष्टः साध्यत्वात् साध्यसमः ॥ १ । २ । ८ ॥

अत्र “साध्यसम” इति लक्ष्यनिर्देशः । “साध्याविशिष्ट” इति लक्षणम् । तदनेन स्वरूपासिद्धैकदेशासिद्धाश्रयासिद्धान्यथासिद्धानां सङ्ग्रहः, तेषामसिद्धत्वेन साध्याविशिष्टत्वात् । अत्र चासिद्धः साध्यसम इति वक्तव्ये साध्याविशिष्टग्रहणमन्यतरासिद्धस्यापि सिद्धेः प्रागहेतुत्वज्ञापनार्थम् । अन्यथात्यन्तासिद्ध एव साध्यसमो नान्यतरासिद्धः, तस्य कदाचित् सिद्धेरिति भ्रान्तिः स्यात् । साध्याविशिष्टेन तु सोऽपि सङ्गृहीत[^145] इति । नन्वेवं साध्याविशिष्टत्वेनान्यतरासिद्ध एव स्यात् नेतरे, तेषामसिद्धत्वेन साध्याविशेषाभावादित्यत उक्तं “सूत्रकृता[^146] साध्यत्वादिति ।” यदि हि साध्यं नासिद्धं भवेत् साध्यत्वादेव च्यवेत, न खलु सिद्धं साध्यते । तस्मात् साध्यत्वादसिद्धता । सा च कस्यचित् सर्वदा, कादाचित्की कस्यचिदिति सर्वेषामविशिष्टत्वमिति नाव्याप्तिः । नापि साध्यत्वस्यातिप्रसक्त्यातिव्याप्तिः हेत्वाभाससामान्यलक्षणापेक्षत्वात् तद्विशेषलक्षणस्येति “सूत्रार्थः । साधनीयत्वादिति भाष्य”गतं न साध्यत्वादित्यस्य व्याख्यानम्, अपि तु गतिमत्त्वस्यासिद्धत्वपरम् ।

[^145]: “गृह्यते”  \[च्\] 


[^146]: “सूत्रकृता”  \[ज्\] 


अत्र “वार्त्तिककारः सूत्रार्थं” व्याचष्टे—“साध्येनाविशिष्टो य” इति । साध्येन व्यभिचारो मा भूदित्यत आह—“साधनधर्म” इति । हेत्वाभाससामान्यलक्षणयोगे सति एतल्लक्षणमिति न व्यभिचार इति भावः । अत्र “भाष्यकारेण” स्वरूपासिद्धाश्रयासिद्धान्यथासिद्धानां साधारणमुदाहरणमुक्तम्—“द्रव्यं छाया गतिमत्त्वादिति ।” तद्विभजते “वार्त्तिककारः द्रव्यं छायेति ।” अत्र स्वरूपासिद्धतां तावदाह—“यथैवेति ।” आश्रयासिद्धतामवतारयितुं गतिमत्त्वं छायायाः पञ्चावयवेन वाक्येन साधयति— “गतिमत्त्वमिति ।” आश्रयासिद्धतामाह—“नाश्रयासिद्धत्वादिति[^147] ।” सत्या एव छायाया देशान्तरे दर्शनाद् योऽस्या गतिमत्त्वमनुमिनोति तं प्रत्याश्रयासिद्धं देशान्तरे दर्शनम्, तदाश्रयस्यासिद्धत्वात्[^148] । तदिदमुक्तम्—“सति द्रव्याभाव” इति, सति सत्त्व इत्यर्थः । न तावत् छाया सामान्यविशेषसमवायान्तर्भूता तस्यानित्यताभावात्[^149] । नापि कर्म, संयोगविभागासमवायिकारणत्वाभावात् । न गुणो द्रव्यासमवायात् । न मनोदिक्कालगुणः, तद्गुणानामप्रत्यक्षत्वात् । नाप्यात्मगुणो बाह्मेन्द्रियप्रत्यक्षत्वात् । नापि नभोनभस्वतोः, तद्गुणानामचाक्षुषत्वात् । नापि तेजसः, तद्विरोधित्वात् तत्सहचरितगुणान्तरानुपलब्धेश्च । अत एव न पृथिवीपाथसोरपि । अपि च तद्गुणश्चाक्षुषो नालोकमन्तरेण शक्यग्रहः । छाया तु तमन्तरेण गृह्यते, तस्मिंस्तु सति न गृह्यते इति दुर्घटम् । नापि द्रव्यम्, तद्धि पृथिव्यादीनामन्यतमम् भवेद् अन्यद् वा दशमम् । न तावदन्यतमम्, तद्गुणानामनुपलब्धेः, नाप्यन्यद् रूपवदिति युज्यते, तस्याद्रव्यस्य प्रत्यक्षत्वानुपपत्तेः, अस्पर्शवत्वादनारम्भकत्वेनानेकद्रव्यत्त्वाभावात् । तस्माद् भाभाव एव छाया न तु सतीति सिद्धम् ।

[^147]: “°सिद्धमाह” \[च्\] 


[^148]: “°श्रयासिद्ध°” \[च्\] 


[^149]: “अनित्यत्वात् तस्याः” \[च्\] 


यस्तु मन्यते मा भूत् छाया सती, भवतु भाभावः तथापि नाश्रयासिद्धता देशान्तरदर्शनस्य भाभावाश्रयत्वादेवेति तं प्रत्यभ्युपेत्यान्यथासिद्धतया साध्यसमत्वमापादयति—“अभ्युपेत्येति ।” स्वाभाविको हि सम्बन्धो हेतोः साध्येन सहानुमानाङ्गं नौपाधिक इति विवेचितमनुमानलक्षणे[^150] । तदयमन्यथासिद्ध  औपाधिकसम्बन्धो भवति हेत्वाभासः । सेयं हेतोरसिद्धिर्द्विधा स्वरूपतो हेतुत्वेन च । स्वरूपतोऽपि द्वेधा, स्वत आश्रयासिद्ध्या च । न चैतावता सव्यभिचारादीनामपि हेतुत्वासिद्धेरसिद्ध एवान्तर्भावः सव्यभिचारत्वादिविशेषणेन तेषामतो भेदात् । अन्यथासिद्धस्य तु तद्विशेषणत्वायोगिनो हेतुत्वासिद्धि मात्रेण साध्यसमेऽन्तर्भाव इति सर्वमवदातम् । सङ्कलयति—“सोऽयमिति ।” त एतेऽसिद्धभेदा उदाहरणभेदेष्वपि द्रष्टव्याः, यथा नित्यःशब्दः[^151] चाक्षुषत्वादिति स्वयमसिद्धः[^152] । तनुभुवनादीनां न कर्ता ईश्वरोऽशरीरत्वादित्याश्रयासिद्धः । स श्यामो मैत्रतनयत्वात् परिदृश्यमानमैत्रतनयस्तोमवदित्यन्यथासिद्धः, अन्नपानपरिणतिभेदनिबन्धनत्वात् रूपभेदस्यान्यथासिद्धत्वमिति । “अयमप्यसिद्धत्वात्” इति “भाष्ये” अपिशब्देनाश्रयस्य छायाया अपि[^86] सत्तेनासिद्धिः सूचिता ।

[^86]: “अपि” ओम्  \[च्\] 


[^150]: पृः १३३। २०


[^151]: “अनित्यः”  \[ज्\] 


[^152]: “अयम्”  \[च्\] 


अत्र “भदन्तेन” इदं साध्यसमलक्षणमुदाहरणान्तरं कल्पयित्वा दूषितम् । इदं किलास्योदारहणम्, नित्यः शब्दोऽस्पर्शत्वाद् बुद्धिवदिति[^153] । तदेतत् त्रिधाप्यसिद्धं न भवतीति दूषयित्वा “भदन्तेन” शङ्कितम्, अथ साध्येनाविशिष्टो दृष्टान्तो यस्मिन् स साध्याविशिष्टो हेत्वाभास इति बुद्धेर्दृष्टान्तस्य नित्यत्वेनासिद्धत्वात् इत्याशङ्क्य बहुव्रीह्यभावेन दूषितम् । तदेतत् सर्वमनभ्युपगमेन “वार्त्तिककारो” दूषयति— “नित्यः शब्द” इति । यद्येतत् नोदाहरणं किमुदाहरणं को वा “सूत्रा”र्थ इत्यत आह—“यथा त्वस्माभिरिति । अयं भदन्तोक्तो” दोष इत्यर्थः । कस्मादित्यत आह—“भदन्तेन सूत्रार्थो न विज्ञातः,” न हि सव्यभिचारोऽनेन लक्ष्यते येन सव्यभिचारमस्पर्शवत्त्वमस्योदाहरणं स्यात्, किं तु साध्यसमः । नापि व्यधिकरणबहुव्रीहिदूषणेनाक्षरार्थो ज्ञातः । नापि बुद्धिवदिति दृष्टान्ताभासमेव हेत्वाभासं कुर्वता हेत्वाभासदृष्टान्ताभासौ ज्ञातौ “भदन्तेनेत्यर्थः” ॥ ८ ॥

[^153]: “इति” ओम्  \[च्\] 


कालात्ययापदिष्टः कालातीतः ॥ १ । २ । ९ ॥

अत्र “कालालीत” इति लक्ष्यनिर्देशः “कालात्ययापदिष्ट” इति लक्षणम् । हेतोरपदेशस्य हि साध्यसन्देहविशिष्टः कालः । यथाहुः—

नानुपलब्धे न निर्णीते न्यायः प्रवर्तते, अपि तु सन्दिग्धे इति[^154] । “परे”ऽप्याहुः 
सन्दिग्धे हेतुवचनात् ।  

[^154]: द्रः भा। १। १। १।


 इति । यत्र च प्रत्यक्षानुमानागमविरोधः, अनुष्णोऽग्निर्द्रव्यत्वादिति च, अश्रावणः शब्दो गुणत्वादिति च, शुचि नरशिरःकपालं प्राण्यङ्गत्वादिति च, स सर्वः प्रमाणतो विपरीतनिर्णयेन सन्देहविशिष्टं कालमतिपततीति सोऽयं कालस्यात्ययेनापदिश्यमानः कालातीत इति । तथा चोदाहृतं 
यत्तु प्रत्यक्षागमविरुद्धं न्यायाभासः सः ।  

 इत्यत्र “वार्त्तिककृता ।” बाधाविनाभावयोः सहासम्भव इति चात्र “बौद्धा”नामाक्षेपोऽस्माभिः समाहितः । एवं व्यवस्थिते “भाष्यकारः सूत्रं” स्वपरमतश्लिष्टं व्याचष्टे—“कालात्ययेन” संशयकालात्ययेन “युक्तो यस्य” हेतोरपदिश्यमानस्या“र्थैकदेशः”[^155] धर्मविशिष्टो हि धर्मी हेतोरपदिश्यमानस्यार्थः । स ह्यर्यते[^156] हेतुना, तस्यैकदेशः साध्यधर्मः । स हि धर्मिणि बलवता प्रमाणेन तद्विपरीतधर्मनिर्णयं कुर्वता संशयकालमतिपातितः । स तादृशो हेतुः कालात्यापदिष्टः कालातीत इति । स्वमतेनास्यार्थः । अत्र च पूर्वमेवोदाहृतमिति पौनरुक्त्यात् नोदाहृतम् ।

[^155]: “यस्यार्थैक°” \[च्\] 


[^156]: “अर्थ्यते” \[च्\] 


परमते च[^157] कालात्ययेन युक्तो यस्य हेतोरर्थरूप[^158] एकदेशो हेतुविशेषणमिति यावत् स कालात्ययापदिष्ट इति योजना । परमतेनैव निदर्शनमाह—“निदर्शनमिति ।” नित्यत्वं चात्रावस्थानमात्रमभिमतमिति, न[^159] घटादिभिरालोकसंयोगव्यङ्ग्यैर्व्यभिचारः । तदेतत् पञ्चावयवं वाक्यमुपन्यस्य संयोगव्यङ्ग्यत्वस्य हेतोरेकदेशस्य  विशेषणस्य संयोगस्य व्यक्तिकालात्ययेन हेत्वाभासतामाह—“अयमहेतुरिति ।” स पुनरयमसिद्धविशेषणतया हेत्वाभासः साध्यसम एवेति न पृथग्वाच्य इति स्थूलतया एष दोषो “भाष्यकारेण” नोद्भावितः ।

[^157]: “तु” \[च्\] 


[^158]: “अनुरूपः” \[च्\] 


[^159]: “अन्यथा ”ड़ोर्“न” \[च्\] 


यत् पुनः “भदन्तेन” कालातीतस्य व्याख्यानं कृतं प्रतिज्ञानन्तरं हि हेतोः कालः । तमतीत्य हेतुः पश्चादपदिश्यमानः कालातीतो भवति । तद् यथा, अनित्यः शब्दः घटादिवदित्युक्ते कस्मादित्यनुयुक्तो हेतुं[^160] ब्रूते कृतकत्वादिति स कालातीत इति । तच्चैवं तेन दूषितम्—किं निराकाङ्क्षे[^161] वादिनि एष प्रतिवादिनः प्रश्नः, आहो साकाङ्क्षे ? यदि निराकाङ्क्षे तदा न्यूनमेवास्य निग्रहस्थानम्, न हेत्वाभासस्तस्याप्रयोगात् । प्रयुक्तो हि हेतुस्तदाभासो वा स्यात् नाप्रयुक्तः । अथ साकाङ्क्ष एव वादिनि प्रतिवादिनः प्रश्नः, तथापि पश्चादप्यसौ हेतुः प्रयुक्तो हेतुरेव, न ह्यसौ तदा न स्वसाध्याविनाभूतोऽपक्षधर्मो वेति । तस्मात् न कालातीतो नामास्ति हेत्वाभास इति । तदेतद् “भदन्त”दूषण मेतद्व्याख्यानानभ्युपगमेन परिहरति—“अवयवविपर्यासवचनं त्विति ।” अनभ्युपगमहेतुं पृच्छति—“कस्मादिति ।” उत्तरम्—“यस्येति ।” अर्थेन सामर्थ्येन सम्बन्धोऽर्थसम्बन्धः । अपि च पौनरुक्त्यादपि नाभ्युपगम्यत इत्याह—“अवयवेति ।”

[^160]: “हेतुं”ओम् \[च्\] 


[^161]: “विरते” \[ज्\] 


“यस्यापदिश्यमानस्य” इत्यादि “पुनरुच्यत” इत्यन्तं “वार्त्तिकं भाष्य”व्याख्यानेनैव व्याख्यातम् । शङ्कते—“समीकृतेऽभिधानादिति ।” अयमर्थः, नैतदप्राप्तकालेन निग्रहस्थानेन पुनरुक्तम्, अपि तु हेत्वाभास एव । स ह्यवयवविपर्यास उच्यते यत्रैकग्रन्थेनैव वादी प्रतिज्ञोदाहरणादि प्रयुज्य पश्चात् हेतुं प्रयुङ्क्ते, एष तु प्रतिज्ञोदारहणे प्रयुज्य विरतः प्रतिवादिनानुयुक्तः पश्चात् हेतुं प्रयुङ्क्ते । तस्मात् न्यूनतादूषणेन पक्षे समीकृते पक्षमात्रतां नीते सिद्ध्यवस्थातः प्रच्याविते पश्चादभिधानात् हेतोरेष कालातीतो हेत्वाभासः, न पुनरप्राप्तकालम् । “निग्रहस्थानमिति चेदिति ।” निराकरोति—“केनेति यदि हेत्वनभिधानेन” न्यूनतया  “समीकृतः” पक्षः “किमत्र हेतोरसामर्थ्यम् ?” न ह्यन्यदोषेणान्यो युज्यत इत्यर्थः । शङ्किता ब्रूते—“एतदस्येति ।” निराकरोति—“नैतदिति ।” न्यूनतया निगृहीतो यदि पश्चादभिधानेन निग्रहीतव्यः, ततो वाद्येव निगृह्यतां न त्वयं पश्चादभिहित इति समर्थः शक्यो हेतुर्निग्रहीतुमिति नायं समीकृताभिहितत्वेनापि हेत्वाभास इत्यर्थः । उभयनिराकरणमुसंहरति—“तस्मादिति” ॥ ९ ॥

## छललक्षणप्रकरणम्

वचनविघातोऽर्थविकल्पोपपत्त्या छलम् ॥ १ । २ । १० ॥

उद्देशक्रमानुरोधेन लक्षणक्रमस्य हेत्वाभासानन्तरं छलस्योद्देशात् छललक्षणस्यापि हेत्वाभासलक्षणानन्तर्यमाह “भाष्यकारः-अथछलम् ।”

“वच—लम् ।” यथा वक्तुरभिमतोऽर्थः ततो विरुद्धः अर्थ स्तस्य विकल्पः[^162] कल्पना, सैवोपपत्तिस्तया । अथ लक्षणान्तर इव[^163] छलस्य सामान्यलक्षणे कस्मादुदाहरणं न दीयत इत्यत आह—“न सामान्यलक्षणे” इति । सामान्यविशेषवत् सर्वमुदाहरणम्, निर्विशेषस्य सामान्यस्यासत्त्वेन केवलस्य सामान्यस्योदाहरणमशक्यमित्यर्थः । “विभागे त्विति ।” विभज्यत इति विभागो विशेषलक्षणम्, तस्मिन् उदाहरणानि ॥ १० ॥

[^162]: “कल्पः”  \[ज्\] 


[^163]: “°न्तरवत्”  \[च्\] 


तत् त्रिविधं वाच्छलं सामान्यच्छलमुपचारच्छलं च ॥ १ । २ । ११ ॥

छलसामान्यलक्षणमभिधाय तद्विशेषलक्षणान्यभिधातुं प्रथमं तावत् न्यूनाधिकसङ्ख्याव्यवच्छेदार्थं विभागलक्षण“सूत्र”मवतारयति—“विभागश्चेति[^164] ।” विभज्यतेऽनेति विभागः “सूत्र”मुच्यते—“तत् त्रि—च ।”

[^164]: “विभागमव°”  \[च्\] 


अविशेषाभिहितेऽर्थे वक्तुरभिप्रायादर्थान्तरकल्पना वाक्छलम् ॥ १ । २ । १२ ॥

तत्र च विशेषलक्षणमवतारयति “तेषां” छलानां मध्ये वाक्छलं लक्ष्यते—“अवि—लम् ।” नवः कम्बलोऽस्येति एकत्र विग्रहः, नव कम्बला अस्येति अपरत्र[^165] इति विग्रहे विशेषः । वाक्छलशब्दार्थं व्युत्पादयति—वाचि निमित्ते छलं वाक्छलमिति । नवकम्बल इत्युभयत्रापि समानायां वाचि निमित्तभूतायामित्यर्थः । तदेतच्छलं पराजयावस्थायां जल्पे प्रयोक्तव्यमित्युक्तम् । परवाक्ये पर्यनुयोगोऽस्येति चोक्तम् । तदत्र यथा पर्यनुयोगः, तथा दर्शयति शिष्यहिततया “भाष्यकारः—अस्य प्रत्यवस्थानमिति ।” उभयार्थप्रतिभाने[^166] सम्भवत्पदार्थपरित्यागेनासम्भवत्पदार्थकल्पनमयुक्तमित्यर्थः[^167] ।

[^165]: “एकत्रेति”  \[ज्\] 


[^166]: “प्रति” ओम्  \[ज्\] 


[^167]: “असम्भवदर्थकल्पनमयुक्तम्”  \[च्\] 


अथ प्रयोक्तापि कथं साधारणेन शब्देनार्थविशेषं बोधयति ? अबोधयंश्च कथं प्रतिपादको नाम इत्यत आह—“प्रसिद्धश्चेति ।” सम्बन्धस्वरूपमाह अभिधानाभिधेययोर्यो नियमः, अयमेव शब्दोऽस्यैवार्थस्येति । तत्र यः पुरुषस्य नियोगः अस्मादयमेव बोद्धव्य इत्येवमाकारः । किमतो यद्येवमित्यत[^153] आह— “प्रयुक्तपूर्वाश्चेति ।” तथापि किमित्यत आह—“प्रयोगश्चेति ।” तामिमां भूमिरचनां प्रकृते योजयति—“तत्रैवमर्थगत्यर्थ” इति । एतदुक्तं भवति, न सङ्केतकरणावस्थायां वृद्धव्यवहारे वा कश्चित् शब्दः कञ्चिदर्थं शृङ्गग्राहिकया बोधयति, अपि तु सामान्यद्वारेणार्थप्रकरणादिसहकारी विशेषे वर्तते । तस्मात् नैष प्रतिपादयितुरपराधो यदेष विशेषशब्दैर्विशेषं न[^168] प्रतिपादयति, किन्तु सङ्केतस्यापराधो यो विशेषमपहाय सामान्ये शब्दानां वर्तते । तस्माद् यथासङ्केतं बोधयन् नापराध्यः प्रयोक्तेति सिद्धम् । सामर्थ्यमेव दर्शयति—“यत्रार्थे क्रियाचोदनेति ।”

[^153]: “इति” ओम्  \[च्\] 


[^168]: “°शेषान् न”  \[च्\] 


स्यादेतत् । “अविशेषाभिहितेऽर्थे” इति न युक्तम् । न हि नवकम्बल इति पदं प्रकरणादिनिरपेक्षं कञ्चिदर्थमविशेषेणाभिधत्ते गवादिशब्दवत् । न हि सङ्ख्याविशेषे च नवीनत्वे चास्ति कश्चित्सामान्यविशेषो बाहुलेयादिष्विव गोत्वं यमभिदधीतेत्यत आह “वार्त्तिककारः—सामान्यश्रुतीति ।” अभिहितिः “अभिहितम्” उच्चारणमिति यावत् । समानः शब्दो नार्थे सामान्यमित्यर्थः । अश्व इति नामपदमश्वत्वस्य वाचकम्, आख्यातपदं यदा कस्यचिदभिमुखं प्रयुज्यते अश्व इति, तदा वृद्धिं गतोऽसीति प्रतीयते । चोदयति—“अविशेषेति ।” समानो हि शब्दोऽभिधेये संशयमाधत्ते न त्वर्थमभिधत्त इत्यर्थः । परिहरति—“न प्रकरणादीन्” इति । श्वेतो “धावतीति” इतः सारमेयो द्रुतरं याति, श्वित्री प्रक्षालयतीत्यर्थसन्देह[^169] इत्यर्थः । अर्थ इत्यस्य प्रयोजनमाह—“अर्थग्रहणमिति ।” अविशेषश्रुतौ शब्दे सति अर्थे अर्थान्तरकल्पना, न शब्द इत्यर्थः । अस्य प्रत्यस्थानमित्यादि “भाष्यं” व्याचष्टे—“तस्येति ।” सुगमम् ॥ १२ ॥

[^169]: “निर्णेक्तीत्यर्थः” \[च्\] 


सम्भवतोऽर्थस्यातिसामान्ययोगादसम्भूतार्थकल्पना सामान्यच्छलम् ॥ १ । २ । १३ ॥

“सम्भवतोऽर्थस्य” ब्राह्मणविशेषस्य विद्याचरणसम्पद्विषयत्वेन[^170] विद्याचरणसम्पदमत्येति यत् सामान्यं ब्राह्मणत्वं व्रात्य ब्राह्मणे, तस्य ब्राह्मणत्वस्यातिसामान्यस्य योगादसम्भूतार्थकल्पनया[^171] यः प्रतिषेधः तत् सामान्यच्छलम् । “अहो” नु[^172] खल्वयं “ब्राह्मणो विद्याचरणसम्पन्न” इति हि स्तुत्यर्थं वाक्यमभ्यनुजानतोक्तं “सम्भवति ब्राह्मणे विद्याचरण सम्पदिति” तदेतदपि[^173] वाक्यं स्तुत्यर्थमेव, न त्वस्य ब्राह्मणत्वात् हेतोर्विद्याचरणसम्पद् विवक्षितेति । तत्र परो हेत्वर्थमस्याविवक्षितमारोप्य[^174] वचनं विहन्तीति तदिदं सामान्यच्छलम् । “विषयानुवाद”[^175] इति । सम्पद्विषयस्य ब्राह्मणत्व  स्यानुवाद[^175] इत्यर्थः । कस्य ? “अविवक्षितहेतुकस्य” पुंसः । तदेतद् “वार्तिककारो” व्याचष्टे—“सामान्यस्येति ।” विवक्षितार्थमधिगतं सामान्यमित्यर्थः । शेषं सुबोधम्[^176] ॥ १३ ॥

[^170]: “°सम्पदा” \[च्\] 


[^171]: “°दसद्भूतार्थ°” \[ज्\] 


[^172]: “नु”ओम् \[च्\] 


[^173]: “तदपि” \[च्\] 


[^174]: “हेतुत्व°” \[च्\] 


[^175]: “°र्थवादः” \[ज्\] 


[^176]: “शेषं सुबोधम्”ओम् \[च्\] 


धर्मविकल्पनिर्देशेऽर्थसद्भावप्रतिषेध उपचारच्छलम् ॥ १ । २ । १४ ॥

शब्दस्य धर्मः प्रयोगः तस्य विकल्पो द्वैविध्यम् । द्विविधः प्रयोगः, प्रधानो भाक्तश्च । तत्रापि प्रधान औत्सर्गिकः, तस्य तु कुतश्चिदपवादाद्[^177] भाक्तो भवति । तदेतदाह “भाष्यकारः—अभिधानस्य” शब्दस्य यथार्थं प्रयोगो “धर्मः” औत्सर्गिकः । तत् किमयमेव ? नेत्याह—विकल्पो[^178] द्वैविध्यम् । कोऽसौ द्वितीय इत्यत आह—उत्सर्गस्य तु कुतश्चिदपवादाद् “अन्यत्र दृष्टस्यान्यत्र प्रयोगः ।” तदेवं व्यवस्थितेन[^179] धर्मविकल्पेन “निर्देशे” वाक्ये, निर्दिश्यतेऽनेनेति व्युत्पत्त्या । तत्र भाक्तविवक्षायां मञ्चाः क्रोशन्तीति, अत्रार्थसद्भावेन प्रतिषेधः । तमेवार्थसद्भावमाह— “मञ्चस्थाः पुरुषाः क्रोशन्ति, न तु मञ्चाः क्रोशन्तीति । वार्त्तिक”मते त्वर्थसद्भावस्यैव प्रतिषेध इति व्याख्येयम् । ननु यद्यन्यत्र दृष्टस्यान्यत्र प्रयोगः, हन्त सर्वं सर्वत्र प्रयुज्येतेत्यत आह—“उपचारो नीतार्थः” प्रापितार्थः । सहचरणादिना निमित्तेनेति, अन्यत्र दृष्टस्यान्यत्र प्रयोगः सम्बन्धादेव भवतीति नातिप्रसङ्ग इत्यर्थः । “न छन्दतः” न छद्मनेत्यर्थः । ननु यदि भाक्ततयाप्युपपत्तिः, न किञ्चित् जल्पाकभाषितं दुष्टं स्यात् । सर्वस्यैव यथाकथञ्चिद् भाक्तत्वेनोपपत्तेरित्यत आह—“प्रधानभूतस्येति ।” भाक्तस्येत्येतावति वक्तव्ये प्रधानग्रहणं सिद्धतया दृष्टान्तलाभाय । लोकसिद्ध एवोपचारः कर्तव्यो नापूर्वो विना प्रयोजनम्, लोकसिद्धश्चायमुपचारो मञ्चाः क्रोशन्तीत्यर्थः ।

[^177]: “क्वचिद°” \[च्\] 


[^178]: “तस्य च वि°” \[ज्\] 


[^179]: “व्यवस्थिते” \[च्\] 


“सूत्र”व्याख्यानपरं “वार्त्तिकं धर्मविकल्पनिर्देशशब्देन सूत्र”स्थेन । अभिधानं  प्रयोगः शब्दस्य धर्मो भवन्[^180] द्विधाभिधीयते । द्वैविध्यमाह—“प्रधानमिति । सोऽयमभिधानाभिधेयव्यवहार” इति, अभिधानं शब्दः अभिधेयो गम्यः । स च क्वचिद् वाच्यः, क्वचिद् भाक्त इत्यर्थः[^181] ॥ १४ ॥

[^180]: “भवन्”ओम् \[ज्\] 


[^181]: “इति सुबोधम्” \[च्\] 


वाक्छलमेवोपचारच्छलं तदविशेषात् ॥ १ । २ । १५ ॥

परीक्षापर्वणः सन्निधानात् तदर्थं लक्षणपर्वण्यपि योग्यतायै “सूत्रकारः” छललक्षणं परीक्षते—“वाक्छ—त् । स्थान्यर्थो गुणशब्दो” यो वस्तुतः “स” एव “प्रधानशब्दः स्थानार्थ इति कल्पयित्वेति” योजना । यथा हि वाक्छले नवीनार्थो नव शब्दः सङ्ख्याभेदे कल्पितस्तथेहापीति पूर्वः पक्षः ॥ १५ ॥

न तदर्थान्तरभावात् ॥ १ । २ । १६ ॥

सिद्धान्त“सूत्रम्—न त-त् । तस्य” उपचारच्छले “अर्थसद्भावप्रतिषेधस्य । अर्थान्तरकल्पनातो” वाक्छलादित्यर्थः । “सूत्र”तात्पर्यमाह “वार्त्तिककारः— अविशेषादित्यस्येति ।” विधेयं वस्तु, मञ्चाः क्रोशन्तीत्यत्र क्रोशनं विधीयते, मञ्चा इति त्वनूद्यते । अत एव गुणे त्वन्यार्थकल्पना[^182] इति मञ्चा इत्येतदप्रधानमनूद्यतया[^183] भाक्तम् । न तु क्रोशन्तीति न विधौ परः शब्दार्थः इति न्यायात् । तदिह विधीयमानं क्रोशनमेव वस्तु प्रतिषिध्यते, नैव मञ्चाः क्रोशन्तीति छलवाक्येन । नवकम्बलो देवदत्त इत वाक्ये तु देवदत्तमनूद्य नवत्वविशिष्टः कम्बलो  विधीयते । तत्र न विधेयस्य वस्तुनः कम्बलस्य सद्भावः प्रतिषिध्यते, किन्तु तदेकदेशस्यानेकताया इति महान् भेद इति सिद्धान्तः ॥ १६ ॥

[^182]: “°न्याय्यकल्पना” \[च्\] 


[^183]: “°नुवाद्यतया” \[ज्\] 


अविशेषे वा किञ्चित्साधर्म्यादेकच्छलप्रसङ्गः ॥ १ । २ । १७ ॥

किञ्चित्साधर्म्यात् त्रित्वाभावे द्वित्वस्याप्यभ्युपगतस्याभाव प्रसङ्गः । ओमिति ब्रुवतो वस्तुत्वेन समस्तभेदोच्छेदप्रसङ्गः । “भाष्यवार्त्तिके” अतिरोहितार्थे ॥ १७ ॥

॥ इति छललक्षणप्रकरणम् ॥

## पुरुषाशक्तिलिङ्गदोषसामान्यलक्षणप्रकरणम्

साधर्म्यवैधर्म्याभ्यां प्रत्यवस्थानं जातिः ॥ १ । २ । १८ ॥

उद्देशक्रमानुरोधेन जातिलक्षणक्रममाह “भाष्यकारः—अतः” छललक्षणाद् “ऊर्ध्वम् । साध-तिः ।” प्रतीपमवस्थानं प्रत्यवस्थानम्, तथा सति छलस्य सम्यग्दूषणस्य च जातित्वप्रसङ्गः । अत उक्तम्—“साधर्म्यवैधर्म्याभ्यामिति ।” न च छले साधर्म्यवैधर्म्ये स्तः । न च सम्यग्दूषणं साधर्म्यवैधर्म्यमात्रात्, अपि तु प्रयोगादिति[^184] । “प्रयुक्ते हेतौ” तदाभासे वा “यः प्रसङ्गो जायते स जातिरिति ।” जल्पे हि वेदप्रामाण्यं विद्वांसं प्रति कुहेतुना यदा नास्तिकैरधिक्षिप्यते, सदुत्तरं चास्य यदा सहसा न प्रतिभाति, तदेश्वराणां जनाधाराणां मा भूद् वेदाप्रामाण्यबुद्धिरिति जात्यापि प्रत्यवस्थेयम्, अन्यथेश्वरचरितानुवर्त्तिनीनां प्रजानां विप्लवो भवेदिति । क्वचित् पुनरबुद्धिपूर्वमेव हेतौ हेत्वाभासे वा जातिप्रयोगः सम्भवति । “जायमानोऽर्थः” इति जातिपदव्युत्पत्तिनिमित्तं दर्शितम् । तदेतद् “वार्त्तिककारो” व्याचष्टे—“साधर्म्येणेति ।”  यथा पक्षे सति प्रतिपक्षः, एवं स्थापनायां सत्यां प्रत्यवस्थानमिति । “सूत्रार्थस्तु यथाश्रुति, न पुनरुदाहरणसाधर्म्येण” यथा“भाष्यं” बोद्धव्यः । यद्येवम् “भाष्यं” तर्हि कथमित्यत आह—“उदाहरणार्थमिति ।” एवं वैधर्म्येण वेत्येतदपि । “यथाश्रुति” न पुनर्यथा“भाष्यम्” उदाहरणार्थं तदित्यर्थः । अस्य व्याख्यानस्य गुणाभिधानेन प्रश्नपूर्वकं प्रपञ्चमाह—“किमर्थमिदमिति” ॥ १८ ॥

[^184]: “प्रयोजकात्” \[ज्\] 


विप्रतिपत्तिरप्रतिपत्तिश्च निग्रहस्थानम् ॥ १ । २ । १९ ॥

सूक्ष्मविषया प्रतिपत्तिर्विपरीता[^185] । स्थूलविषया च कुत्सिता, कथमसौ निग्रहस्थानमित्यत आह—“विप्रतिपद्यमान” इति । अप्रतिपत्तिमाह—“आरम्भविषय” इति । लाघवाय विप्रतिपत्त्यप्रतिपत्ती इति वक्तव्ये कस्मादसमासकरणमित्यत आह—“असमासाच्चेति ।” विप्रतिपत्त्यप्रतिपत्तिभ्यामन्यदपि हेतूदाहरणाधिकं नाम जल्पे निग्रहस्थानमस्ति, तदपि ग्रन्थाधिक्येनावरुध्यत इत्यर्थः । “आरम्भविषयेऽनारम्भ” इत्यादि “भाष्यम्,” तद् व्याचष्टे—“स्वपरार्थोत्तरासंवित्तिरिति ।” द्वेधा खल्वारम्भविषयेऽनारम्भो भवति, दूष्यं वा परोक्तं साधनं विप्रतिषेधहेतुं वा न प्रतिपद्यते । सेयं परार्थोत्तरासम्प्रतिपत्तिः उत्तरग्रहणं साधनमप्युपलक्षयति । स्वार्थोत्तराप्रतिपत्तिस्तु साधनप्रतिषेधहेतू परकीयौ प्रतिपद्य तत् प्रतिषेद्धुं[^186] स्वकीयमुत्तरं न प्रतिपद्यत इत्यर्थः । चोदयति—स्वयं प्रयुक्ते वस्तुतः “समर्थे साधने कथम् अप्रतिपत्तिर्विप्रतिपत्तिर्वेति” द्रष्टव्यम् । परिहरति—“तदापीति ।” समर्थसाधनज्ञानं साधनप्रतिपत्तिर्न साधनमात्रज्ञानमित्यर्थः ॥ १९ ॥

[^185]: “विप्रति°” \[ज्\] 


[^186]: “°षेधं” \[ज्\] 


तद्विकल्पाज् जातिनिग्रहस्थानबहुत्वम् ॥ १ । २ । २० ॥

सूत्रान्तरमवतारयितुं “भाष्यकार” आह—“किं पुनरिति ।” यद्यपि साधर्म्यवैधर्म्याभ्यां  दृष्टान्तस्यापि भेदः, तथापि लक्षणाभेदाभिप्रायेणाभेद उक्तः । “तद्वि—त्वम् । नाना कल्प” इति स्वरूपतः, “विविध” इति प्रकारतः । “यथालक्षणमिति” यथास्वरूपमित्यर्थः ।

अध्यायार्थं सङ्क्षिप्याह “वार्त्तिककारः—तन्त्रप्रतिज्ञेति । तन्त्रस्य” शास्त्रस्य “प्रतिज्ञा” प्रमाणादितत्त्वज्ञानान्निःश्रेयसाधिगम इति “सूत्रम् ।” शास्त्रमेव हि तत्त्वज्ञानमिति । “संसारः” दुःखजन्मप्रवृत्तिदोषमिथ्याज्ञानानामिति । “तन्निवृत्तिश्च संविदा” उत्तरोत्तरापाये तदनन्तराभावाद् अपवर्ग इति । तस्माद् यः प्रमाणादि“सूत्रेणो”द्देशः, तत्परिकरो द्वितीयं सूत्रम्, द्वाभ्यामुद्देशः । शेषं सुबोधमिति ॥ २० ॥

॥ पुरुषाशक्तिलिङ्गदोषसामान्यलक्षणप्रकरणम् ॥

॥ इति श्रीवाचस्पतिमिश्रविरचितायां न्यायवार्त्तिकतात्पर्यटीकायां प्रथमाध्याये द्वितीयाह्निकम् ॥

॥ प्रथमाध्यायः समाप्तः[^187] ॥

[^187]: “मङ्गलं महाश्रीः ॥”  \[ज्\] 
