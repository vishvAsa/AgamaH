+++
title = "०२"

+++
 द्वितीयाध्याये द्वितीयाह्निकम्

## प्रमाणचतुष्ट्वपरीक्षाप्रकरणम्

न चतुष्ट्वमैतिह्यार्थापत्तिसम्भवाभावप्रामाण्यात् ॥ २ । २ । १ ॥

“अयथार्थ” इति “भाष्यम् ।” प्रमाणानां विभागोद्देशो यः सोऽयथार्थ इति । तदेतद् “वार्त्तिककारो” व्याचष्टे—“प्रत्यक्षेति ।”

“न च…ण्यात् ।” एवं विपर्यस्तस्याक्षेप इति “भाष्य”मतेन “सूत्रं” व्याख्याय प्रकारान्तरेणापि व्याचष्टे—संशयव्युदासार्थं वा प्रकरणम् । “सूत्रं” तु संशयार्थम् । न चतुष्ट्वं निश्चेतुं शक्यम् । कस्मात् ? ऐतिह्यार्थापत्तिसम्भवाभावप्रामाण्यात् परैरभ्युपगतादस्माकं संशयादिति “सूत्रा”र्थः । तात्पर्यान्तरमाह—“विधीति ।” विभागोद्देशोऽधिकनिषेधपर इति पक्षे अयथार्थः प्रमाणोद्देश इति पूर्वं व्याख्यातम् । सम्प्रति तु प्रत्यक्षादिविधिपरोऽसावारम्भः प्रत्यक्षानुमानोपमानशब्दाः प्रमाणानि

इति । अधिकनिषेधस्त्वार्थ[^1] इति पक्षमालम्ब्योक्तमित्यपौनरुक्त्यम् । तात्पर्यान्तरमाह—“दोषवतामिति ।” तात्पर्यान्तरमाह—“प्रत्यक्षादिष्विति ।” अन्तर्भावपरात् प्रकरणात् अर्थाद्विभागोद्देशस्य यथार्थता सिध्यतीत्यर्थः । देशयति—“सिद्धत्वादिति ।” न हि यावत् सूच्यते “सूत्रकारेण” तावत्सर्वमुपपादनीयं “भाष्यकारादि”भिरपि तदुपपादनसिद्धेरिति भावः । परिहरति—“न, अवधारणप्रयोजनस्य” प्रमाणान्तरनिरासस्येति । यत् सूचनमात्रादनुक्तमपि लभ्यते तत्“सूत्र”कारेण नोच्यते । यत्तु सूचितमपि तिरोहितमिव तत् “सूत्रकारे”णोद्धाटनीयमेव । न हि तत्रास्ति निश्चयोऽस्मदभिमतमेव वदन्ति “भाष्यकारा”दयो नान्यदिति भावः । “किमत्रार्थादापद्यत” इति प्रश्नः ।  उत्तरम्—“सत्सु भवतीति । प्रत्यनीकस्य ग्रहणादिति ।” अपां पातप्रत्यनीकस्य अपातस्य[^2] ग्रहणात् तद्विरोधिनः पातविरोधिनः वाय्वभ्रसंयोगस्य ग्रहणम् तदिदं किलाभावाख्यं प्रमाणम् । प्रमीयते हि मेघोदयेऽपि तोयपाताभावेन[^3] वाय्वभ्रसंयोग इति ॥ १ ॥

[^1]: “°स्त्वर्थलभ्य इति पक्षमभिप्रेत्योक्तम्” \[च्\] 


[^2]: “उपात्तस्य” \[च्\] 


[^3]: “यत्तोय°” \[च्\] 


शब्द ऐतिह्यानर्थान्तरभावादनुमानेऽर्थापत्तिसम्भवाभावानर्थान्तरभावाच्चाप्रतिषेधः ॥ २ । २ । २ ॥

सिद्धान्तमाह—“तान्येतानीति ।” ननु भविष्यत्यसौ विषय उक्तलक्षणामानामगोचरः प्रमाणानाम्, प्रवर्त्स्यन्ति च तत्रैतिह्यादीनि प्रमाणान्तराणीत्यत आह—“विषयाभावाच्चेति ।” चोदयति—“अथ प्रयोजनभेदादिति ।” तदेतदतिप्रसङ्गापादनेन दूषयति—“एवं तर्ह्यष्टत्वमिति ।” न तावत् सन्ति तादृशः प्रयोजनसामान्यविशेषा यैः प्रयोजनवन्ति प्रमाणानि परस्परतो व्यावर्तयेयुः, अपि तु भेदमात्राद् व्यावर्तयन्तीति वक्तव्यम् । तथा चातिप्रसङ्गेनाष्टत्वसङ्ख्याव्यावृत्तिरित्यर्थः । “अथ विषयसामान्येति ।” रूपत्वादिकं विषयसामान्यं तस्य स्वासु स्वासु व्यक्तिष्वव्यतिरेक एकत्वं तस्मादित्यर्थः । निरोकरोति—“न युक्तस्तर्हीति ।” निरुपाधानस्वरूपमेकं व्यापकत्वान्वितत्वसञ्ज्ञित्वोपधानाश्च त्रय[^4] इति चत्वारो विषयसामान्यविशेषा इति चतुष्ट्वप्रतिषेधो न युक्त इत्यर्थः । “यद्येतानीति ।” यद्यैतिह्यादीनि प्रमाणानि क्व प्रत्यक्षादौ किमैतिह्याद्यन्तर्भवतीति वक्तव्यम् । अप्रमाणस्य प्रमाणेऽर्भावो न भवतीति प्रमाणानीत्युक्तम् । यत् खल्वनिर्दिष्टप्रवक्तृकं प्रवादपारम्पर्यमैतिह्यं तस्य चेदाप्तः कर्ता नावधारितः, ततस्तत् प्रमाणमेव न भवतीति यदीत्युक्तम् ।

[^4]: “धानास्त्रयः” \[च्\] 


“शब्द…धः ।” अथाक्षरपरम्परेत्यवगतं तत्राप्तोपदेशः शब्द इति लक्षणं नातिवर्तते[^5] । तदिदमुक्तम्—“समानलक्षणत्वादिति ।” पृच्छति—“कथमर्थापत्तिरिति ।”  असत्सु मेघेषु वृष्टिर्न भवतीत्यर्थादापद्यते, सत्सु भवतीति । इयमर्थापत्तिः । सा कथमनुमानलक्षणेन सङ्गृह्यते ? उत्तरम्—“द्वयोरिति ।” अत्रोदाहरणमाह—“यत्र यत्रेति ।”

[^5]: “°देश इति शब्दलक्षणान्नाति°” \[च्\] 


उदाहरणस्य साध्यविकलत्वमुद्भावयति—“एके[^6] त्विति ।” यदि दिवैव न भुङ्क्ते इति कालविशेषप्रतिषेधो निश्चीयेत ततो रात्रौ भुङ्क्त इति कालान्तरविधानं गम्येत, न तु कालविशेषप्रतिषेधनिश्चयः । दिवा[^7] भुङ्क्ते एव नेति भोजनादिक्रियाया यान्या शयनादिका क्रिया[^8] तन्निषेधनिषेधेन रात्रिभोजनानाक्षेपादिति[^9] । दिवैव न भुङ्क्त इत्यस्यैकस्य प्राप्तौ भवेद् रात्रौ भुङ्क्त इति, क्रियान्तरनिषेधनिषेधस्य[^10] च प्राप्तौ न वक्तव्यं रात्रौ भुङ्क्त इत्यर्थः ।

[^6]: “°मुदाहरति” \[च्\] 


[^7]: “अपि तु दिवा” \[च्\] 


[^8]: “आसनादिक्रिया” \[च्\] 


[^9]: “भोजनाक्षेपात्” \[च्\] 


[^10]: “°निषेधाः निषेधस्य” \[च्\] 


तदेतद् दूषयति—“एतत्तु न सम्यगिति ।” प्राप्तिपूर्विका हि प्रतिषेधा भवन्ति । न चेह भुञ्जानस्याभुञ्जानस्य वा क्रियान्तराभावः प्रसक्तो येनासौ प्रतिषिध्यते भुङ्क्त एव नेति । “न हि कश्चिद् भुङ्क्त एव,” न तु भुञ्जानो न वीक्षते अपि, अन्ततोऽस्त्यादेरपि क्रियाया भावात् । व्यापृतः कदाचिन्न व्यापारान्तरं कुर्यादपि, किं पुनरव्यापृतः ? स हि व्यापारान्तराण्यव्यासक्तः करोत्येवेत्यर्थः । उपसंहरति— “तस्मादिति । कालप्रतिषेधो” दिवैव भुङ्क्त इत्यस्य प्रतिषेध इत्यर्थः । “क्रियान्तरनिवृत्तेरसम्भवेन[^11] निराकृतत्वात्” अप्राप्तत्वान्न प्रतिषेध इति भावः । “क्रियान्तरप्रतिषेधोऽयमिति ।” अन्तरशब्दो विशेषवचनः । तेन भोजनक्रियाया यदन्तरं विशेषः क्रियान्तररहितत्वं भुङ्क्त एव तस्य प्रतिषेध इत्यर्थः । “सामान्यतो दृष्टमिति” यत्र न कार्यकारणयोर्गम्यगमकभावः तत्सामान्यतोदृष्टमिति ॥ २ ॥

[^11]: “°न्तरप्रतिषेधनिवृत्ते°” \[च्\] 


अर्थापत्तिरप्रमाणमनैकान्तिकत्वात् ॥ २ । २ । ३ ॥

“सत्यमेतानीति भाष्यम् ।” तस्यार्थः । सत्यमेतान्यैतिह्यादीनि प्रमाणानि सन्ति,  “न तु प्रमाणान्तरम्” नैव प्रमाणान्तरमनुमानादिभ्य इत्युक्तम् । न तु प्रमाणत्वमेवामीषां न मृष्यामह इति भावः ।

“अर्था…त्वात् । वार्त्तिकम् अर्थापत्तिमात्रस्येति ।” दिवा न भुङ्क्त इत्यादेरर्थापत्तेरैकान्तिकत्वादिति ॥ ३ ॥

अनर्थापत्तावर्थापत्त्यभिमानात् ॥ २ । २ । ४ ॥

स्वमतेन दूषयित्वा सौत्रं दूषणमाह—“यामपि भवानिति ।”

“अन…नात् । न सत्सु” मेघेषु वृष्टिर्भवत्येवेत्यर्थः, येन व्यभिचारो देश्येत । अपि तु असत्सु न भवतीति[^12] । तथा च न व्यभिचार इत्यर्थः ॥ ४ ॥

[^12]: “अपि तु सत्सु भवतीति”  \[ज्\] 


प्रतिषेधाप्रामाण्यं चानैकान्तिकत्वात् ॥ २ । २ । ५ ॥

यदि तु यत्र विषयेऽर्थापत्तिरैकान्तिकी ततो विषयान्तरं कल्पयित्वानैकान्तिकं देश्येत ततो यः प्रतिषेधविषयः प्रामाण्यमर्थापत्तेः ततो विषयान्तरमर्थापत्तेः सत्त्वं प्रतिषेधविषयं कल्पयित्वा प्रतिषेधस्याप्रामाण्यं शक्नुमो वक्तुम् । तथा च प्रतिषेधाप्रामाण्यान्नार्थापत्तेरप्रामाण्यमित्याह—“प्रति…त्वात् ।”

एवं ह्यैकान्तिकः प्रतिषेधः स्याद् यद्यर्थापत्तेः प्रामाण्यं च सत्तां च प्रतिषेधेत्, न तु सत्तां प्रतिषेद्धुमर्हत्यनैकान्तिकत्वात् । न हि यद्यदनैकान्तिकं तत्सर्वं नास्ति, प्रमेयत्वादीनां नित्यत्वसाधने अनैकान्तिकानां सत्त्वात् । “यस्मादर्थापत्तिविशेष” इति । अर्थापत्तेर्विशेषः प्रामाण्यं न त्वर्थापत्तिमात्रं सत्तेति ॥ ५ ॥

तत्प्रामाण्ये वा नार्थापत्त्यप्रामाण्यम् ॥ २ । २ । ६ ॥

“न चानैकान्तिकत्वं प्रामाण्यप्रतिषेधेऽस्तीति”[^13] यदि मन्यते पूर्वपक्षी एवं तर्हि—“तत् प्रा…ण्यम् ।”

[^13]: “प्रमाणेऽस्ति ”वर् \[ज्\] ; “प्रामाण्यप्रमाणत्वप्रतिषेधेऽस्ति”वर् \[च्\] 


विप्रतिपत्तिरप्रतिपत्तिर्वा निग्रहस्थानमिति वदत इत्यर्थः । यापि “मीमांसाभाष्यकृता” अर्थापत्तिरुदाहृता जीवतश्चैत्रस्य गेहाभावदर्शनेन बहिर्भावस्यादृष्टस्य कल्पनेति, तदप्यनुमानमेव । यदा खलु सन्नेकत्र नास्ति तदान्यत्रास्ति यदा वाव्यापक एकत्रास्ति तदान्यत्र नास्ति । सोऽयं स्वशरीर एव व्याप्तिग्रहः सुकरः । तथा च सतो गेहाभावेन[^14] लिङ्गेन बहिर्भावदर्शनमनुमानम् । न च तस्य सत्त्वेन गेहाभावः शक्योऽपह्नोतुम्, येनासिद्धो गेहाभावो न हेतुः स्यात्; गेहाभावेन वा सत्त्वमपह्नूयते येन सत्त्वमेवानुपपद्यमानं न स्वात्मानं[^15] बहिरवस्थापयेत् । तथा हि सत्त्वमात्रं वा विरुध्यते चैत्रस्य गेहाभावेन गेहसत्त्वं वा चैत्रस्य न तावद् यत्र क्वचन सत्त्वस्यास्ति विरोधो गेहेऽसत्तया समानविषयत्वाभावात् । देशसामान्येन गृहविशेषाक्षेपोऽपि पाक्षिक इति समानविषयतया विरोध इति चेत्—न, प्रमाणविनिश्चितस्य सांशयिकेन प्रतिक्षेपायोगात् । नापि प्रमाणविनिश्चितमेवासत्त्वं[^16] पाक्षिकं तस्य गृहसत्त्वं प्रतिक्षिपन् सत्त्वमपि प्रतिक्षेप्तुं सांशयिकत्वं वापनेतुमर्हतीति युक्तम्, गृहावच्छिन्नाभावेन गृहसत्त्वं विरुद्धत्वात् प्रतिषिध्यते, न तु सत्त्वमात्रं तत्र तस्यौदासीन्यात् । तस्माद् गृहाभावेन सिद्धेन सतो बहिर्भावोऽनुमीयत इति युक्तम् । एतेन विरुद्धयोः प्रमाणयोरविरोधापादनं विषयव्यवस्थया अर्थापत्तेर्विषयः परास्तः, अवच्छिन्नानवच्छिन्नयोरविरोधात् । तस्मात् नानुमानात् प्रमाणात् प्रमाणान्तरमर्थापत्तिरिति स्थितम् ॥ ६ ॥

[^14]: “°भावदर्शनेन” \[च्\] 


[^15]: “°मानमात्मानं” \[ज्\] 


[^16]: “°श्चितोऽभाव एव” \[च्\] 


नाभावप्रामाण्यं प्रमेयासिद्धेः ॥ २ । २ । ७ ॥

नाभावज्ञानं प्रमाणम् । कस्मात् ? प्रमेयस्याभावस्यासिद्धेः । नो खलु  सर्वोपाख्यारहितं प्रमाणज्ञानविषयभावमनुभवति, केवलं काल्पनिकोऽयमभाव— व्यवहारो लौकिकानामिति पूर्वपक्षः ।

सिद्धान्तमाह—“अभावस्य भूयसीति ।” सर्वजनीनौ तावदभावप्रत्ययव्यवहारौ न काल्पनिकौ भवितुमर्हतः । न च कल्पनापि सर्वोपाख्यारहितं गोचरयितुमर्हतीत्युक्तं विपरीतख्यातिसाधनावसरे[^17] । क्षणभङ्गभङ्गावसरे च तस्योपाख्येयत्वमुपपादयिष्यते । तस्मादस्य प्रामाण्याद् युक्तः प्रमाणान्तर्भावः ।

[^17]: ता। टी। १। १। २


तदेतत् सर्वं “वार्त्तिककारो” व्याचष्टे—“नाभावः प्रमाणमिति ।” यथोक्तं दूषयति—“कश्चैवमाहेति ।” अभावो हि प्रमेयमुच्यते । न तत् स्वरूपेण प्रमाणम्, अपि तु तद्विषया प्रतिपत्तिः । सा च प्रत्यक्षफलमप्युपादानादिबुद्धौ प्रमाणं यथा अग्रे तथा वक्ष्यते । वर्षाभावप्रत्ययस्तु वाय्वभ्रसंयोगेऽनुमानमुक्तम्[^18] ॥ ७ ॥

[^18]: ता। टी। २। २। १


लक्षितेष्वलक्षणलक्षितत्वादलक्षितानां तत्प्रमेयसिद्धिः ॥ २ । २ । ८ ॥

“प्रतिपद्य चानयतीति” लक्षणाभावेन विशेषणेनावच्छिन्नान्यानेतव्यत्वेन प्रतिपद्यानयति । एतदुक्तं भवति, लक्षणाभावज्ञानं विशिष्टे वाससि प्रत्ययं जनयत् साधकतमत्वाद् भवति प्रमाणमिति ॥ ८ ॥

असत्यर्थे नाभाव इति चेन्नान्यलक्षणोपपत्तेः ॥ २ । २ । ९ ॥

भावाधीननिरूपणत्वात् प्राप्तिपूर्वकत्वाच्च प्रध्वंस एवाभावः । तस्य भावपूर्वकत्वात् नान्योऽस्त्यभाव इति मन्वानस्य पूर्वपक्षः । “नापरिज्ञानादिति ।” प्रत्यक्षं हि प्रमाणं प्रमेयाभावं[^19] व्यवस्थापयति । तच्च प्रध्वंस इव प्रागभावेऽपि तुल्यम् ।  प्रतियन्ति हि लौकिका दध्नि क्षीराभावमिव क्षीरे दध्यभावम् । ननु “सूत्रं अन्येषु वासः सु लक्षणानां” भावरूपाम् “उपपत्तिं” सद्भावमाह त्वं[^20] त्वभावोपलब्धिं ब्रूषे । तत् कुतो न विरोध इत्यत आह—“अत उक्तार्थं सूत्रमिति ।” व्यतिरेकमुखेणास्य “सूत्र”स्योक्तोऽर्थः । अत एवाह “भाष्यकारः—नैवमलक्षितेष्विति ।” लक्षणादर्शनेन हि लक्षणाभावदर्शनमुपलक्षितम् ॥ ९ ॥

[^19]: “अभावप्रमेयमवस्था°” \[ज्\] 


[^20]: “न त्वभावोपलब्धिं ब्रूते” \[च्\] 


तत्सिद्धेरलक्षितेष्वहेतुः ॥ २ । २ । १० ॥

“यानि तानि लक्षितेष्विति । न कस्यचित्” लक्षितस्य “न सन्ति ।” सन्ति[^21] चेत्—“तेषामभावो व्याहतः ।” एतदुक्तं भवति, यत्र लक्षणानि सन्ति तत्र तेषामभावो व्याहतः । यत्र च न सन्ति तत्राप्यभावोऽनुपपन्नः, तस्य भावाधीननिरूपणस्य तदभावेऽशक्यनिरूपणत्वादिति । परिहरति—“नापरिज्ञानादिति ।” भावज्ञानाधीननिरूपणो भवत्यभावो न तु भावाधीननिरूपणः । प्रागभावोऽपि च शक्यो भविष्यद्भावज्ञानेनान्यत्रावस्थितभावज्ञानेन वा निरूपयितुमिति न प्रागभावाभाव इत्यर्थः ॥ १० ॥

[^21]: “यानि च सन्ति तेषा°” \[च्\] 


न लक्षणावस्थितापेक्षसिद्धेः ॥ २ । २ । ११ ॥

प्रागुत्पत्तेरभावोपपत्तेश्च ॥ २ । २ । १२ ॥

“अभावद्वैतमिति” प्रकृतापेक्षम् । प्रकृतं प्रध्वंसमात्रवादिनं प्रति प्रागभावप्रतिपादनम् । परमार्थतस्तु प्रथममभावे द्वैतम्, तादात्म्याभावः संसर्गाभावश्चेति । संसर्गाभावोऽपि प्राक्प्रध्वंसात्यन्ताभावभेदेन त्रिविध इति चतस्त्रो विधा अभावस्येति ॥  “असत्यर्थे नाभावः[^22] तत्सिद्धेरलक्षितेष्वहेतुः इति चोभे अप्येते छलसूत्रे” इति । यो योऽभावः स सर्वः सत्यर्थे भवति यथा प्रध्वंसः । न च तथा लक्षणाभाव इति सामान्यच्छलम् । तत्सिद्धेरिति तु वाक्छलम् । यानि लक्षणानि भवन्ति कथं तान्येव न भवन्तीति हि तस्यार्थः ॥ १२ ॥

[^22]: “वर्तयन्ना°” \[च्\] 


इति प्रमाणचतुष्ट्वपरीक्षाप्रकरणम्

## शब्दानित्यत्वप्रकरणम्

आदिमत्त्वादैन्द्रियकत्वात् कृतकवदुपचाराच्च ॥ २ । २ । १३ ॥

तदेवं शब्दपरीक्षां प्रस्तुत्य तस्य प्रामाण्यं परीक्ष्य विभागोद्देशः परीक्षितः । सम्प्रति शब्दपरीक्षाशेषं[^22] वर्तयिष्यन्नाह—

[^22]: “वर्तयन्ना°” \[च्\] 


आप्तोपदेशः शब्द इति ।  


संशयकारणं विप्रतिपत्तीः दर्शयन् “जरन्मीमांसकानां” मतमाह—“आकाशगुणः शब्द” इति । अभिघातप्रेरितेन हि वायुना यावद्वेगमभिप्रतिष्ठमानेन कर्णशष्कुल्यवच्छिन्ननभोभागसमवेतः शब्दो नित्यो व्यज्यत इति । तदेतद् “वार्त्तिककारो” व्याचष्टे—“एके तावदिति ।” अविनश्यदाधारमपि संयोगाद्यनित्यमित्यत आह— “एकद्रव्यमिति ।” तथापि पार्थिवानुगतै रूपादिभिरनैकान्तिकम् । अत आह— “आकाशगुणश्चेति ।” एकद्रव्यत्वे सत्याकाशगुणत्वादित्येतावतैवाभिमतसिद्धेरविनश्यदाधारत्वं तत्प्रपञ्चार्थं वेदितव्यम् । “संयोगविभागनादा” इति । भेरीदण्डसंयोगप्रेरितो वायुः कर्णशष्कुलीमन्तमाकाशं प्राप्तः शब्दस्य व्यञ्जकः । एवं वंशदलविभागप्रेरितो वायुः शब्दस्य व्यञ्जक इति द्रष्टव्यम् । संयोगविभागौ पारम्पर्येण,  नादस्तु साक्षादिति ।

“साङ्ख्यीय”मतमाह—“गन्धादिसहवृत्तिरिति ।” पञ्चतन्मात्रोत्पन्नभूतसूक्ष्मसमुदायारब्धपृथिव्यादिविकारो गोघटादिवृत्तिः[^23] शब्दो योग्यदेशस्थः आहङ्कारिकतया व्यापकं विषयदेशस्थं श्रोत्रेन्द्रियं विकुर्वन्नवस्थित एव गृह्यते । तदेतदाह—“अपरे पुनरिति । भूतविशेषाभिघाता” इति । भेरीदण्डाभिघाता इत्यर्थः ।

[^23]: “°विकारगवादिघटा°”  \[ज्\] 


“वैशेषिक”मतमाह—“आकाशगुण” इति ।

“बौद्ध”राद्धान्तमाह—“महाभूतसङ्क्षोभज” इति ।

“नासम्बन्धादिति ।” यदा भावोऽस्ति तदा प्राक्प्रध्वंसाभावाभावान्नानित्यत्वम् । “अनुत्पन्नविनष्टयोश्च प्रसङ्गादिति ।” न तावत् प्राक्प्रध्वंसाभावयोः सहभावोऽस्ति । तस्मात् प्रत्येकमेतावनित्यत्वम्[^24] । तथा चानुत्पन्ने वस्तुनि विनष्टे वानित्यत्वप्रसङ्गः । न चेदं दृष्टमिष्टं वा भावधर्मत्वेनानित्यत्वस्य प्रतीतेरनित्यो घट इति । न केवलमनित्यस्य भाव इत्येतस्मिन्[^25] पक्षे न युज्यते । षष्ठ्यर्थश्च नास्तीति । कस्माद भावस्याभावो धर्मो न भवतीत्यत आह—“न च धर्मकाल” इति । चो हेत्वर्थे । शङ्कते—“अथेति ।” भवन्नेव हि यस्मात् प्राग्[^26] न भवति पश्चाच्च, तस्मात् तस्याभाव इति षष्ठ्युपपत्तिरित्यर्थः । उत्तरम्, “एवमपीति ।” सत्यं भवन्नेव न भवतीति । न चैतावतास्याभावसम्बन्धो भिन्नकालत्वात् । तस्मात् नास्मदुक्तं किञ्चित् प्रतिषिद्धमित्यर्थः । लोकविरुद्धमुद्भावयति—“घटस्य प्रागभाव” इति । असम्बन्धेऽपि सति षष्ठीप्रयोगोऽयं भाक्तः । भावाधीननिरूपणत्वं च भक्तिरित्यर्थः । अपि च वर्तमानं वस्तु नित्यमित्युच्यते[^27] तस्य भावो नित्यता[^28] भवतु किमेतावतापीत्यत आह— “वर्तमाने चेति ।”

[^24]: “°मेव तावदनित्य°  \[च्\]  °मेव तावन्नित्य°”  \[च्\]  वर्


[^25]: “इति परमेतस्मिन्”  \[च्\] 


[^26]: “प्राग् भवति”  \[ज्\] 


[^27]: “अनित्यम्”  \[ज्\] 


[^28]: “अनित्यता”  \[ज्\] 


“विनाशोऽस्यावश्यन्तया भविष्यतीति” अवश्यम्भाविनो विनाशस्य सन्निधानेन सम्बन्धमुपचर्य मतुपः प्रयोग इत्यर्थः ।

“उपलब्धिलक्षणप्राप्तस्येति ।” न हि सतो विनाशोऽस्ति येनासम्बन्धो भावस्य देश्येत, किन्तु यथा सत आविर्भावो जन्म एवं सत एवात्यन्ततिरोभावो विनाश इति च अनित्यतेति चाख्यायते । तिरोभावस्य च सता सह समानकालतया सम्बन्ध उपपद्यते इति भावः । तिरोभावश्च पटादिनापि सम्भवतीत्युपलब्धिलक्षणप्राप्तस्येत्युक्तम् । तदेतत् “साङ्ख्यीयं” मतं दूषयति—“एतत्तु शून्यमभिधानमिति ।” प्रधानविकारत्वाद् विश्वस्य विकारस्य च प्रकृतेरनन्यत्वात् प्राधानिकस्य कस्यचिदुपलम्भान्नास्त्येव तद् वस्तु यदत्यन्तं नोपलभ्यत इति “साङ्ख्य”सिद्धान्तस्तं बाधते इत्यर्थः । अपि च यथा सतो न विनाशः एवमसतोऽपि जन्म नास्ति । तथा चानुपजातविशेषस्य वस्तुनस्तिरोभावो न युक्तः । विशेषोपजनने च कथं सत उत्पत्तिर्विशेषस्यैव प्रागसत्त्वात् ? सत्त्वे वा प्रागप्युपलब्धिप्रसङ्ग इति ।

“ये पुनरिति ।” अनित्य एवानित्यता स्वार्थिकस्तल्प्रत्यय इत्यर्थः । दूषयति—“एतत्तु न युक्तम् । पाणिने”रपि स्मृतिः प्रमाणाविरोधिनी तत्त्वव्यवस्थाहेतुः । न तद्विरोधिन्यपि । अस्ति च ठगादीनां स्वार्थिकत्वे प्रमाणविरोधः । तथा हि प्रकृतिप्रत्यययोः समभिव्याहारो न स्यात् । न खल्वेकार्थयोः समभिव्याहारो दृष्टः । न हि भवति वृक्षः शिंशपा इतिवद् वृक्षस्तरुरिति प्रयोगः । कथं तर्ह्येको द्वौ बहव इति चेत्—न, लिङ्गविशेषव्यक्त्यर्थत्वाद् विभक्तिप्रयोगस्य । एवं यावकादिष्वपि विरुद्धजात्यन्तरव्यवच्छेदः प्रत्ययार्थो वेदितव्यः । यथा च व्याचक्षते “शाब्दाः” याव एव यावक इति । तदिदमुक्तम्— “अनुपलभ्यमानभेदानामप्यनुमानतो भेद” इति । किमनुमानम् ? षष्ठ्या भेदविषयत्वमिति त्वतलभिप्रायम्, नित्यत्वानित्यत्वयोः प्रकृतत्वात् । तस्य भावस्त्वतलौ इति त्वतलोः षष्ठीसमर्थादुत्पत्तेः । सर्वविषयं त्वनुमानमुक्तमिति[^29] ।

[^29]: द्रः १। १। ५


“अवध्यपेक्षानपेक्षेति” सत्तैवोभयान्तावध्यपेक्षा भवत्यनित्यता, सैव च तदनपेक्षा नित्यता । अवधिश्चोपलक्षणं न विशेषणम् । तच्च भिन्नकालमपि भवत्येव । यथा  मृतायां मातरि देवदत्तायां देवदत्तापुत्रो यज्ञदत्त इति भूतपूर्वगत्या देवदत्ता स्वपूत्रमुपलक्षयति । यदा च कार्यत्वं समवायस्तदोभयान्तावच्छिन्ना सत्ता नित्यता । यदा तु पूर्वान्तावच्छिन्ना सत्तैवोत्पत्तिस्तदापरान्तावच्छिन्ना सत्ता अनित्यतेति न हेतुलक्षणव्याख्यानावसरोक्तेन[^30] विरोध इति । “कारणमित्यभिधीयत” इति समवायिकारणाभिप्रायम् । समस्तकारणव्यापकं तु लक्षणं कार्योत्पादस्य पुरस्तान्नियमेन सद्भाव इति द्रष्टव्यम् । “कार्यात्मलाभहेतुः समवाय” इति । कार्यात्मलाभः स्वकारणसमवेतत्वं[^31] तस्य हेतुः समवायः । समवायाद्धि समवेतत्वं भवति । “समवायः कारणविशिष्टः कार्यत्वमिति ।”

[^30]: द्रः वा, ता। टी। १। १। ३४


[^31]: “°णसम्बन्धित्वम्” \[च्\] 


“आदि…च्च । निमित्तकारणभेदानुविधानमुत्पत्तिधर्मकत्वं” गम्यगमकयोरभेदविवक्षया । निमित्तकारणनि च भेरीदण्डसंयोगादयः । तद्भेदात् खलु शब्दो भिन्नो भवति । शङ्कते—“संयोगविभागेति ।” यथा हि कारणभेदेन भेदो दृश्यत एवं व्यञ्जकभेदेनापि मणिकृपाणदर्पणादिव्यज्यमानस्य मुखस्य भेदो दृष्टः । तस्मात् संशय इति ।

“श्रोत्रं तावन्न शब्ददेशं गच्छत्यमूर्तत्वादिति ।” कर्णशष्कुल्यवच्छिन्नं हि नभः श्रोत्रम् । न च कर्णशष्कुली मूर्तापि सती वक्तृवक्त्रमुपसर्पति । प्रत्यक्षं हि कर्णशष्कुली श्रोत्रस्था गृह्यते, न तु वक्तृस्था । तस्माद्गच्छदपि कर्णशष्कुल्युपधानविरहान्न नभोमात्रं श्रोत्रम् । तस्मान्मा कर्णशष्कुली यासीत्, तदुपकृतं तु नभो गच्छतीति यो मन्यते तं प्रत्येतदुक्तमिति द्रष्टव्यम् । “क्रियाकारणगुणसमवायादिति” नोदनाभिघातसमवायादित्यर्थः । नायं निरपेक्षार्थ इति । यद्यपि समवायिकारणं पतने कर्तव्ये गुरुत्वमपेक्षते,[^32] तथापि चरमभाविनिमित्तान्तरं नापेक्षत इति निरपेक्षशब्दस्यार्थः । यद्यपि प्रतिबन्धकापगमो भवति चरमभावी, तथापि न निमित्तान्तरम् । प्रतिबन्धे हि सति गुरुत्वं न करोति कार्यमौत्सर्गिकम् । न पुनः प्रतिबन्धकापगमस्यापि तत्र निमित्तभावकल्पना युक्ता, तदन्वयव्यतिरेकस्यान्यथासिद्धेरिति[^33] । भावरूपं वा  चरमभाविनिमित्तान्तरं नापेक्षत इत्यनपेक्षार्थः । “विषयाभावाच्चेति ।” क्रियोत्पादं प्रति योग्यता क्रियाविषयः । तामाश्रित्य क्रिया भवति । सा च मूर्तिः । न चासावसर्वगतद्रव्यपरिमाणलक्षणा आत्माकाशादौ सर्वगते समस्ति । तस्मान्नैते क्रियावन्त इत्यर्थः । “ततोऽन्त्यस्यातिमान्द्यादिति ।” नान्त्यः शब्दान्तरमारभते । न केवलमसौ स्वकारणं शब्दं नाशयति, किन्तु सोऽपि स्वकारणेन शब्देन नाश्यते । तदिदमनयोः कार्यकारणविरोधित्वम् । आद्यस्तु कार्येणैव नाश्यते, मध्यमानां त्वनियम इति ।

[^32]: “गुरुत्वं द्रव्यम°” \[ज्\] 


[^33]: “तदन्वयस्या°” \[ज्\] 


“जरन्मीमांसक”मतमुत्थापयति—“एक एवेति चेदिति ।” एक एव तेषां शब्दो नभोगुणो नभो वितत्यावस्थितः परिमाणवदित्यर्थः । शब्दसंस्कारपक्षं कक्षीकृत्य दूषणमाह—“न सर्वैरुपलब्धिप्रसङ्गादिति । न किम इति” प्रश्नस्येत्यर्थः । “शब्दस्याकाशवृत्तित्वादिति ।” आकाशस्य सर्वगतत्वेन तत्र व्यक्तः सर्वत्रैव व्यक्त इति सर्वत्र सर्वेषामुपलम्भस्तदवस्थ एवेत्यर्थः । अभ्युपेत्यैकदेशमाह—“एकदेशाभिव्यक्तौ चार्थप्रत्ययो न स्यात्,” वर्णसाध्यस्य कार्यस्यैकदेशेनाकरणात् । यथा नानावर्णे पदे एकवर्णाभिव्यक्तौ नार्थप्रत्यय इति ।

स्यादेतत् । एकदेश एव वर्णः । तथा च वर्णसाध्यं कार्यमेकदेशः शक्त एव कर्तुमित्यत आह—“सर्व एव व्यापका भवन्तीति एतस्मिन् पक्षे वर्णैकदेशव्यक्तिः” अभ्युपगम्यते । तस्माद् व्यापकाद् वर्णादव्यापक एकदेशोऽन्य इत्यर्थः । न न्वस्त्वेकदेश एवार्थप्रत्यायक इत्यत आह—“न च वर्णैकदेशः शक्यो निरूपयितुम् ।” अल्पीयसापि हि प्रयत्नेन वर्णमुच्चरितं मतिर्न गृह्णाति गृह्णती वा वर्णमेव गृह्णाति, न तु तदेकदेशं कदाचिदपीत्यर्थः । निरूपणमभ्युपेत्याह—“न च निरूपितादिति ।”

बहवस्तर्हि वर्णा व्यज्यन्तां तन्निरूपणाच्चार्थो गम्यते इत्यत आह—“एतेनेति ।” यस्तु मन्यते न वस्तुतोऽस्त्येकदेशः शब्दस्य, किन्तु संस्कारस्याव्याप्यवृत्तित्वमेवैकदेशो भवत्पक्षे शब्दस्याव्याप्यवृत्तित्वमिव नभस एकदेश इति तं प्रति दोषान्तरमाह— “कोलाहलं च स्यादिति ।” यद्युच्येत कश्चिदेव ध्वनिः कञ्चिदेव शब्दं व्यनक्ति ।  ततश्च न कोलाहलमिति, तत्राह—“नियमश्च न स्यादिति ।” समानदेशानामपि रूपरसादीनां व्यञ्जकनियम इत्यत उक्तम्—“समानेन्द्रियग्राह्याणामिति ।” तथापि भिन्नदेशानां समानेन्द्रियग्राह्याणामपि न सहसा सर्वेषां व्यक्तिरित्यत उक्तम्— “समानदेशानामिति ।” शङ्कते—“यद् यस्य व्यञ्जकमिति ।” न हि व्यञ्जकानां व्यञ्जकत्वं व्यक्तेरन्यतः प्रतीयते सा च नियतेति व्यञ्जकानामपि नियमसिद्धिरित्यर्थः । परिहरति— “तन्नादृष्टत्वात् ।” अन्येषामेवम्भूताना व्यञ्जकानां व्यङ्ग्यानां चानियमो दृष्ट इहापि नियमं विघटयति । कार्याणां तु समानदेशानामपि समानेन्द्रियग्राह्याणामपि रूपादीनां सङ्ख्यादीनां च दृष्टः कारणनियम इति शब्दानामपि नियतकारणतयोत्पत्तिनियम उपपद्यत इति भावः । समस्तवस्त्वव्यवधानेन सामान्यानां सर्वसामान्यसङ्गतं समस्तं वस्त्विति मन्वानः शङ्कते—“सामान्यवदिति ।” सर्वार्थाव्यवधानेऽपि किञ्चिदेव वस्तु केनचिदेव सामान्येन सम्बद्धं न सर्वं सर्वेणेत्याशयवान् निराकरोति—“नानभ्युपगमादिति ।” यद्यप्येकदेशस्थानां समानेन्द्रियग्राह्याणां सत्त्वनरत्वब्राह्मणत्वानां स्वरूपभेदसंस्थानयोनिव्यङ्ग्यानां प्रतिनियतव्यञ्जकव्यङ्ग्यत्वे[^34] तथापि समानदेशत्वाभावान्न व्यभिचारः । सत्त्वस्य पदार्थत्रयसमवायादधिकदेशतया नरत्वस्य ब्राह्मणवत् क्षत्रियादिष्वपि सद्भावात् । ब्राह्मणत्वस्य तु क्षत्रियादिपरिहाण्या[^35] कठादिष्वेव भावाद् न्यूनाधिकदेशतया न समानदेशत्वमिति । एतेन श्रोत्रसंस्कारेऽप्यनियमो बोद्धव्यः । यथोन्मीलनसंस्कृतमिन्द्रियं समानदेशान् स्वग्राह्यान् सकृदेव दर्शयति, न तु किञ्चिदेवेति सर्वमवदातम् ।

[^34]: “°व्यङ्ग्यत्वम्”  \[ज्\] 


[^35]: “परिहारात्”  \[च्\] 


अपि च सर्वस्य शब्दस्य ताल्वादिसंयोगव्यङ्ग्यत्वे तदुपरमे विदूरे शब्देनोपलब्धव्यं न चोपलभ्यते[^36] । वायुसन्तानव्यङ्ग्यत्वे तु प्रागुक्तो नियमाभाव एव दोष इति आशङ्कोत्तराभ्यां दर्शयति—“यदि चेति ।” अपि चायं नित्यः शब्दः प्रादेशिको वा स्याद् व्यापको वा ? उभयथापि दोष इति शङ्कोत्तराभ्यामादर्शयति— “निमित्तसन्निधाने चेति ।”

[^36]: “°नोपलभ्यते”  \[ज्\] 


स्यादेतत् । माभूद् वायुसन्तानो व्यञ्जकः सन्ति खलु वायुगुणा नादास्तेऽस्तेऽस्य शब्दस्य व्यङ्क्तार इत्यत आह—“नादोपलब्धौ चेति ।” न तावन्नादो नाम वायुगुणः कश्चिदुपलभ्यते । अभ्युपेत्यापि ब्रूमः, नादोपलब्धावपि यत्र वायुस्तत्र तद्गुणोऽङ्गीकर्तव्यः । न च विप्रकृष्टेन पुरुषेण शब्दोपलब्धौ तत्र वायुरस्ति तद्गुणो वा नादः, वायुसन्तानगमनं चास्मिन् पक्षे नेष्यते । तस्माद् विप्रकृष्टेन पुरुषेण शब्दोपलब्धेर्न व्यञ्जको नाद इति ।

स्यादतत् । मा भूद् वायुसन्तानो मा च भूत् तद्गुणो नादः शब्दस्य व्यञ्जकः, वायवीयास्तु संयोगविभागा व्यञ्जका भवन्तीत्यत आह—“एतेनेति ।”

यस्तु मन्यते, प्रत्यभिज्ञैव भगवती शब्दस्थेमसाधिनी, तदानुगुण्याय व्यापिनः शब्दस्य गुणस्य द्रव्यस्य वा प्रयत्नप्रेरिता वायवो यावद्वेगं प्रतिष्ठमानाः श्रोत्रं श्रोत्रावच्छिन्नं वा शब्दविशेषं संस्ककुर्वन्तो व्यञ्जका इति कल्प्यते । न च समानदेशानां समानेन्द्रियग्राह्याणां नियतव्यञ्जकव्यङ्ग्यत्वं न दृष्टमितीमं प्रसङ्गं प्रत्यभिज्ञा मृषति, सोऽयमनया बाधितविषयो विलीयत इति तं प्रत्याह—“कृतकवदुपचारात् ।” अत्र चोपचारेण प्रयोगेण तत्कारणं शब्दभेदप्रत्ययमुपलक्षयति । अस्ति हि शुकसारिकामनुष्यवक्त्रप्रभवेषु गकारादिषु स्फुटतरा रूपतो भेदप्रथा[^37] पुंसाम् । एवं स्त्रीपुंसप्रभवेषु स्त्रीपुंसभेदप्रभवेषु च । न चेयमौपाधिकी न तु रूपत[^38] इति वाच्यम् । तथा हि औपाधिकत्वमानुभविकं वा स्याद् यथा कुङ्कुमारूणा तरुणीति । उपपत्तिगोचरतो वा, यथा कृपाणधारायां जले च प्रतिबिम्बहेतौ रोचिष्णुतायां दीर्घश्यामतायां मुखस्य न तावदानुभविकम् । विदितोपाधेः खल्वेतद् भवति, यथा विदितकुङ्कुमस्य कुङ्कुमारुणेति । शुकादिभेदमविदुषोऽपि च काण्डपटाद्यावृते शुकादौ शब्दभेदप्रत्ययो भवति यत एतदुन्नीयते[^39] शुकेनोदीरिता इयं मञ्जुतमा गाथेति । नाप्यौपाधिकमुपपत्तिगोचरः । न हि शब्दस्वरूपसमवायिनो भेदस्यौपाधिकत्वे किञ्चिदस्ति प्रमाणं मुखस्येव मणिदर्पणकृपाणगतस्य । नो खलु विरुद्धपरिमाणेषु दर्पणादिषु विरुद्धपरिमाणानां प्रतिबिम्बा  नामुत्पादः सम्भवति । शब्दानां तु संयोगविभागशब्दयोनीनां युक्तस्तद्भेदेन रूपतो भेदः ।

[^37]: “रूपभेदप्रत्ययाः” \[च्\] 


[^38]: “स्वरूपत” \[च्\] ; रूपतः पञ्जिका


[^39]: “उन्नयति” \[च्\] 


स्यादेतत् । तीव्रमन्दत्वादयो धर्माः परं भिद्यन्ते, न तु तदाश्रयः शब्दः । न ह्यन्यस्य भेदोऽन्यद्[^40] भेत्तुमर्हति, अतिप्रसङ्गात् । न हि रूपरसादीनां युगपद्भाविनां वा क्रमभाविनां वा संयोगविभागादीनां भेदेऽपि द्रव्यं भिद्यते । कथमेकस्यैव शब्दस्यापर्यायेण तीव्रमन्दत्वादिविरुद्धधर्मसंसर्ग इति चेत् ? अत एवौपाधिकोऽस्तु मुख्यस्येवाभेदिनोऽपर्यायेण कृपाणादिषु दीर्घपरिमण्डलत्वादिः । अत्रोच्यते—न वयं धर्मभेदमात्रेण धर्मिणो भेदमाचक्ष्महे किं तु किमत्र धर्ममात्रभेदप्रथा उत धर्मिभेदोऽपि प्रथत इति निपुणं निरूप्यताम् । अस्ति हि गौर्गौरिति प्रथानुगमेऽपि कृष्णकपिलकपोतिकासु गोषु धर्मिभेदावभासिनी प्रख्या[^41] । अस्ति च धर्ममात्रभेदावगाहिनी प्रथा धर्मिणमभिन्नमाकलयन्ती । यथा शालप्रांशुः पृथूपलविशालवक्षाः[^42] प्रलम्बभुजो नीलोत्पलपलालश्यामः सिंहास्यो नवाम्भोदध्वनिर्गम्भीरमधुरघोषश्चकोरेक्षणः क्षत्रिययुवेति । सेयं शुकसारिकामनुष्येषु युगपद्गकारानुच्चारयत्सु तीव्रमन्दानुनासिकादिगकारावगाहिनी प्रख्या[^43] किमेकमेव क्षत्रियुवानमिव गकारमनेकधर्मवन्तमालम्बते एको गकारो नानाधर्मेति । किं वा यथेयं कृष्णा गौरियं शुक्ला गौरियं कपिला गौरिति तथा तीव्रोऽयं गकारो मन्दोऽयं गकारोऽनुनासिकोऽयमिति भवन्त एव विदाङ्कुर्वन्तु । सेयं गोत्वमिव कपिलादिषु गोविशेषेषु गत्वं तीव्रमन्दादिगव्यक्तिभेदेष्वालम्बमाना प्रत्यभिज्ञा च भेदप्रथा चोपपत्स्यते । अपि च युगपत्तीव्रमन्दत्वादिलक्षणविरुद्धधर्मसंसर्गादपि गकाराणां परस्परतस्तपनखद्योतोद्द्योतवद्भेदमनुमीमहे । न चायं विरुद्धधर्मसंसर्गो न गकारादिनिवेशी किं त्वौपाधिकः । उपाधयश्च भिद्यन्त एव, न तु गकार इति साम्प्रतम् । गकारसमवायिनः प्रतीयमानस्यासति बाधके औपाधिकत्वकल्पनायोगात् प्रत्यभिज्ञानस्य च गत्वसामान्यालम्बनत्वेनोपपत्तेः । अपि चौपाधिकपक्षे ताल्वादिसंयोगविभागधर्मो वा  तदभिघातप्रेरितध्वनिधर्मो वा तीव्रत्वानुनासिकत्वादिः शब्दे समारोप्यत इत्यास्थेयम् । न चारोप्यमजानतामारोपः सम्भवति । न च ध्वनीनां ताल्वादिसंयोगविभागानां वा धर्माः श्रोत्रेण शक्या ज्ञातुं[^44] तदन्यधर्मवत् । न चैते तदानीं प्रमाणान्तरेणोपनीयन्ते स्मृत्या[^45] वा येनारोप्येरन् । न च ध्वनिभेदसंस्कारवशादेव श्रोत्रस्यैतादृशः सामर्थ्यभेद आविरस्ति, यत आरोप्याग्रहेऽपि भ्रमो भवति । न च[^46] मण्डूकवसाक्ताक्षाणामिवानवगतास्मृतोरगाणामपि प्रथमाक्षिसन्निपाताद् वंशेषूरगारोप इति साम्प्रतं सर्वासामेव भ्रान्तीनां प्रमाणगृहीतारोप्यारोपविषय—ग्रहणपुरःसरत्वनियमात् । तदनुसारेण च मण्डूकवसाक्ताक्षाणामपि वंशेषूरगभ्रमो व्याख्येयः । वंशानां तावदस्ति भूयः सारूप्यमुरगेण, तेन ते तत्साधारणेन[^47] रूपेण गृहीताः शक्नुवन्ति स्मारयितुमुरगम् । एवमपि यदन्येषां भ्रमो न भवति तत्र सर्पाकारव्यावृत्तवंशाकारग्रहो हेतुः । मण्डूकवसाञ्जनं तु वंशाकारपिधानमात्रहेतुः । न च प्रथमाक्षसन्निपातादेव सर्पभ्रम इति प्रामाणिकं क्षणभेदस्य दुर्ज्ञानत्वात् । न चागृहीतसर्पस्य भवतीति शक्यम्,[^48] तस्मिन् जन्मनि जन्मान्तरे वा सर्पग्रहसम्भवात् । ध्वनिधर्मस्त्वनुनासिकत्वादिः अस्मिन्निव जन्मनि जन्मान्तरेऽप्यशक्यग्रह एव । तस्माद् वर्णसमवेतोऽनुनासिकत्वादिः प्रतीयमानो वर्णधर्म एव नौपाधिकः । तथा च युगपद्विरुद्धधर्मयोगात् परस्परमन्यत्वं गकारादीनामिति सिद्धम्[^49] ।

[^40]: “भेदेनान्यो” \[च्\] 


[^41]: “°दावगाहिनी प्रथा” \[च्\] 


[^42]: “पृथुलवि°” \[च्\] 


[^43]: “प्रथा” \[च्\] 


[^44]: “ग्रहीतुं” \[च्\] 


[^45]: “स्मृता” \[च्\] 


[^46]: “न चेति नास्ति” \[ज्\] 


[^47]: “तेन चैते तन्मात्रेण” \[च्\] 


[^48]: “शक्यं वक्तुम्” \[च्\] 


[^49]: “युक्तम्” \[च्\] 


तदनेनाभिसन्धिनोक्तम्—“कृतकवदुपचारादिति ।”

तदेतद् “वार्त्तिककारो” व्याचष्टे—“तीव्रं मन्दमिति चेति । कृतकमुपचर्यत” इति । शब्दविषयत्वेन विरुद्धधर्ममुपलक्षयति । अपरानपि शब्दानित्यत्वहेतूनाह— “कृतकवदुपचारादित्यनेनेति ।” सामान्यवत इत्येतावतैव जात्यादिनिराकरणे सिद्धे विशेषग्रहणं साधर्म्यं सामान्यमिति भ्रमनिरासार्थम्[^50] । तद्धि प्रमेयत्वस्वरूपसत्त्वादिकं[^51] गुण इव जात्यादावस्तीति । विशेषपदेन तु जातिग्रहणान्निवर्तितं भवति । “उपलभ्यस्येति”  तूपरिष्टात् स्पष्टीभविष्यति । शङ्कते—“तीव्रशब्दस्येति ।” तीव्रत्वधर्मान्वयव्यतिरेकानुविधायिप्रवृत्तिस्तीव्रशब्दो न शब्दं धर्मिणमभिधातुमर्हतीति यथोक्तमात्रस्याक्षेप इत्यर्थः । निराकरोति—“न शब्दशब्दसमानाधिकरणस्येति ।” एतच्च व्यक्त्याकृतिजातयश्च पदार्थ[^52] इत्यत्र प्रतिपादयिष्यते ।

[^50]: “°निराकरणार्थम्” \[च्\] 


[^51]: “प्रमेयत्वसत्त्वा°” \[च्\] 


[^52]: न्या सूः २। २। ६६


शङ्कते—“व्यञ्जकस्येति ।” स्वकारणात् खलु व्यञ्जकाच्छब्दज्ञानमुत्पन्नं तीव्रं मन्दं चेति । तेन तीव्रज्ञानज्ञेयः शब्दोऽपि तीव्र इव मन्दज्ञानज्ञेयः शब्दोऽपि मन्द इव भासते । न त्वाजानतोऽस्य तीव्रत्वं मन्दत्वं वा येन भिद्येतेत्यर्थः । निराकरोति— “नाभिभवेति ।” अन्यत् खल्वन्येन समानजातीयेनाभिभूयते, न तु तदेव तेन । न हि मध्यन्दिने मन्दोल्काप्रकाशसम्बन्धी घटः पटुना सावित्रेण प्रकाशेन प्रकाशमानमात्मानमात्मनाभिभवति[^53] । एवं गकारोऽपि तीव्रध्वनिप्रकाश्यो न मन्दध्वनिप्रकाश्यं गकारमात्मानमभिभवेत्, यदि त्वयं मन्दध्वनिप्रकाश्यो गकारस्तीव्रध्वनिप्रकाश्याद् गकारदन्यो भवति । ततो मध्यन्दिनोल्काप्रकाशः सवितृप्रकाशेन चाल्पत्वादभिभूयत[^54] इति युज्यते । तदिदं “शेषं भाष्ये” उक्तमिति ।

[^53]: “प्रकाश्यमान आत्मनामात्मानमभि°” \[ज्\] 


[^54]: “इवान्यत्वा°” \[ज्\] 


सत्यम्, अन्यदन्येनाभिभूयते । तथापि न गकारस्य नानात्वमपि तु तद्ग्रहणानाम् । तेषां चाभिभाव्याभिभावकभावो न गकारस्येत्यनेनाभिप्रायेण शङ्कते—“ग्रहणमिति ।” निराकरोति—“न ग्रहणभेदस्येति ।” अर्थभेदाधीननिरूपणो ग्रहणभेदो नार्थभेदमन्तरेण शक्यो निरूपयितुम् । न च भेदेनानिरूपितः शक्योऽभिभाव्याभिभावकभावेन प्रत्येतुमित्यर्थः । “नित्यं ग्रहणभेदः स्यात्” इति, ग्रहणभेददर्शनाभ्युपगमे नियतमर्थभेदोऽभ्युपगन्तव्यः । तथा च सर्वमेव भिद्यत इति नाभिन्नं किञ्चिद् भवेत् । भेदोऽपि न स्यादभेदाश्रयत्वाद् भेदस्येत्यर्थः । “अभिभवानुपपत्तिश्चेति,” यस्मिन्नेव क्षणे पूर्वं ज्ञानमुत्तरेणोत्पद्याभिभवनीयं तदैव तेन विनाश्यते, न चासतोऽभिभव इत्यर्थः ।

“साङ्ख्य”मतेऽपि नाभिभवसम्भव इत्याह—“अभिभवेति ।” पराजितं “साङ्ख्यं” दृष्ट्वा  नास्माकमयमस्त्यनुयोग इति मन्वानो “मीमांसकः” पुनः शङ्कते—“सर्वत्रेति ।” निराकरोति—“नेति ।”

“साङ्ख्य”श्चोदयति—“यदि सन्तानवृत्तिरिति ।” परिहरति—“शब्दसन्तानस्य निमित्तभेदाभिमुख्येनादौ प्राप्तेरिति ।” निमित्तभेदो भेरी शङ्खताल्वादिश्च, तदाभिमुख्येन यः कर्णशष्कुल्यवरुद्धस्य नभसः श्रोत्रस्य भागः स्थितस्तस्मिन्नादौ य उत्पन्नः शब्दः तस्य तत्र प्राप्तेः पूर्वादिदिगवस्थितशङ्खादिजन्मायं शब्द इत्यनुमीयते । एतदुक्तं भवति, विशिष्टदिग्देशावस्थितशङ्खादिप्रभवशब्दसन्तानजन्यस्य तस्य शब्दस्य स कोऽपि धर्मभेदः श्रोत्रगोचरः, यस्मात् तस्य शब्दस्य विशिष्टदिग्देशावस्थितशङ्खादिप्रभवत्वमनुमीयते । न चासौ सामान्यविशेषोऽव्यपदेशान्नास्ति । न हीक्षुक्षीरगुडादीनां मधुरत्वावान्तरसामान्यभेदाः प्रत्यक्षवेदनीयाः शक्या अव्यपदेश्यतया प्रत्याख्यातुम्[^55] । अनुभवश्च समानः । तस्मादानुमानिकः शब्दे दिग्देशप्रत्यय इति । “यः शब्दसन्तान” इति । सन्तनोतीति सन्तानः । आद्यः शब्दो यो जायते स सन्तनोतीति सम्बन्धः । यस्मात् तन्निमित्तात् तदभिमुखेन भागेनेति योजना । “आद्यशब्देति ।” तदभिमुखभागयुक्तः शब्द इति ।

[^55]: “निराकर्तुम्” \[ज्\]  द्र। काव्यादर्शः १, १०२


तदेवं स्वमतमुक्त्वा “पर”मतमाह—“एके त्विति ।” परोक्षे वक्तरीति शेषः । यद्यपि जात्यन्धानामपि कथञ्चिदभिमुखपृष्ठपार्श्वागतः शब्दविवेकः सम्भवति, तथापि पूर्वापरादिदिग्विभागो नास्तीत्यत उक्तम्—“जात्यन्धानामिति” ॥ १३ ॥

न घटाभावसामान्यनित्यत्वान्नित्येष्वप्यनित्यवदुपचाराच्च ॥ २ । २ । १४ ॥

तत्त्वभाक्तयोर्नानात्वस्य विभागादव्यभिचारः ॥ २ । २ । १५ ॥

“एतच्चाभावे नास्तीति ।” न सत्तासम्बन्धो नोभयान्तापरिच्छिन्नत्वमित्यर्थः ॥ १५ ॥

सन्तानानुमानविशेषणात् ॥ २ । २ । १६ ॥

कारणद्रव्यस्य प्रदेशशब्देनाभिधानात् ॥ २ । २ । १७ ॥

ननु यद्यन्यद् व्यापकत्वं नास्ति कथं तर्हि भवद्भिः केषाञ्चिद् व्यापकत्वमव्यापकत्वं च केषाञ्चिदिष्यत इत्यत आह—“वयं तु व्याप्तिमङ्गुलिरूपस्येति ।” यत्र यत्राश्रयोपलब्धिस्तत्र तत्र यद्वस्तूपलब्धियोग्यं सदुपलभ्यते तद् व्यापकम् । तेन बलाकाव्यापकमपि शौक्ल्यं मन्दमन्दालोके बलाकायामुपलभ्यमानायामपि नोपलभ्यते योग्यताभावात् । ईदृशं तु संयोगादीनां व्यापकत्वमशक्यं गुणत्वेन साधयितुमनुपलब्धिविरोधादित्याह—“न पुनः शब्दादय” इति । उपलब्धियोग्या इति शेषः । सर्ववस्तुविषयं च स्वाभिमतं व्यापकत्वाव्यापकत्वं सङ्क्षिप्याह— “समुदितस्थानानामिति ।” समुदितस्थाना हि सत्तादयो गोत्वादयश्च व्यापका एकसमुदाय्युपलम्भेऽप्युपलब्धेः । संयोगादयस्तु समुदितस्थाना अप्यव्यापकाः । न ह्येते समुदायिन्येकस्मिन्निरूप्यन्ते, अपि तु समुदितेष्वेव । एकाश्रयाणां रूपादीनां व्यापकानामव्यापकानां च शब्दबुद्ध्यादीनामाश्रयोपलब्धावुपलब्ध्यनुपलब्धी व्याप्त्यव्याप्ती इति योजना । एकसमुदायीत्यत्रैकग्रहणमशेषसमुदायिग्रहणनिवृत्त्यर्थम् । न त्वेको विवक्षितः, तद्ग्रहणं वा । तेन कतिपयावयवोपलब्ध्या तदनुपलब्ध्या चोपलभ्यमानोऽवयवी व्यापकत्वेनोक्तो भवति । मूर्तिमत्त्वादिभ्य इत्यादिशब्देन[^56] स्पर्शवत्त्वाव्यापित्वादीनि गृह्यन्ते । “कार्याकाशसंयोगो विप्रतिपत्तिविषय” इति । यदि कार्याकाशसंयोगमात्रं पक्षीक्रियते ततो विनश्यदाधारद्रव्यवर्तिनः संयोगस्येष्यत[^57] एव यावद्द्रव्यभावित्वमित्यपसिद्धान्तः स्यादित्यत उक्तम्— “विप्रतिपत्तिविषय” इति । तेनैवानैकान्तिकं स्यादित्यत उक्तम्—“अविनश्यदाधारत्व” इति । तथापि पटस्य नीलीद्रव्यसंयोगेन यावद्द्रव्यभाविनानैकान्तिकं स्यादित्यत  उक्तम्—“क्रियावद्द्रव्यवृत्तित्वे चेति ।” विवक्षितपरस्परविभागहेतुः क्रियावत्त्वमिह ग्राह्यम् । क्वचित् पठ्यते—“विप्रतिपत्तिविषया विभागिन आकाशादयः क्रियावद्द्रव्यसंयोगित्वात् परमाणुवदिति ।” अत्र यद्याकाशादयो विभागिन इति साध्येत तत आत्मादिभिरपि विभागिनः स्युरित्यपसिद्धान्तः स्यादित्यत उक्तम्—“विप्रतिपत्तिविषया” इति । ततो मूर्तेन विभागिन[^58] इत्यभिमतं लभ्यत इति । “संयोगस्य चाव्याप्यवृत्तित्वमिति ।” प्रदेशवतोः खल्वामलकयोः संयोगोऽव्याप्यवृत्तिरिति अव्याप्यवृत्तिता संयोगस्याकाशादावपि प्रदेशवद्द्रव्यसामान्यम् । तेनाकाशादौ प्रदेशोपचार इत्युक्तम् । सम्प्रति सामान्यान्तरमुपचारबीजमाह—“एकस्य चेति ।” यथा घट एकोऽनेकमूर्तद्रव्यसंयोगी प्रदेशवानेवमाकाशमित्यर्थः ।

[^56]: “°दिग्रहणेन” \[च्\] 


[^57]: “°गस्येत्यस्त्यत” \[च्\] 


[^58]: “विभागो न” \[च्\] 


“कतमस्मिन्नर्थ” इति प्रश्नः । तस्यार्थः 
तत्त्वभाक्तयोर्नानात्वस्य विभागादव्यभिचारः[^59] ।  
सन्तानानुमानविशेषणात्[^60] ।  
कारणद्रव्यस्य प्रदेशशब्देनाभिधानात्[^61] ।  

[^59]: न्या। सू। २। २। १५


[^60]: न्या। सू। २। २। १६


[^61]: न्या। सू। २। २। १७


 इति “सूत्रै”रेवानैकान्तिकत्वपरिहारादस्मिन्नर्थे “सूत्रं” न श्रूयते इति न युक्तमिति । उत्तरम्—“निष्प्रदेशमाकाशमिति ।” न हि कारणद्रव्यस्य प्रदेशशब्देनाभिधानात् इति “सूत्र”माकाशादीनामप्रदेशवत्त्वं साक्षाद् ब्रूत इत्यर्थः । एवं स्थिते “भाष्यकारीये” प्रश्ने “वार्त्तिककारः” स्वमुत्तरमाह—“अर्थतोऽधिगतेरिति ।” विषयान्तरं प्रश्नोत्तरयोराह—“शब्दसन्तानेति ।”

“भाष्यकारीय”मुत्तरमाह—“शास्त्रेति । द्वौ पक्षौ न व्यवस्थापयतीति[^62] भाष्य”स्यायमर्थः, निष्प्रदेशत्वमात्मादीनां शब्दसन्तानं च साक्षादाचक्षाणः “सूत्रकारः” पक्षं व्यवस्थापयेन्न तु तेनैतदभिहितमिति । अनुमानतरोः पञ्चानां रूपाणां चतुर्णां वा  सम्पदः शाखा बहव इत्यर्थः ॥ १७ ॥

[^62]: “प्रतिष्ठापयतीति भाष्यपाठः” \[ज्\] 


प्रागुच्चारणादनुपलब्धेरावरणाद्यनुपलब्धेश्च ॥ २ । २ । १८ ॥

“सतोऽनुपलब्धिकारणाभाव” इति । प्राक्प्रध्वंसाभावाभ्यां व्यभिचारो मा भूदिति सत इत्युक्तम् ॥ १८ ॥

तदनुपलब्धेरनुपलम्भादावरणोपपत्तिः ॥ २ । २ । १९ ॥

अथ जातिवादिनः “सूत्र”द्वयम्—“तद…पत्ति ।”

आवरणानुपलब्धेस्तावदुपलब्धिर्न सम्भवति, अनुपलब्धिस्वरूपविरोधात् । तस्मादावरणानुपलब्धिरेव वक्तव्या । तथा चावरणानुपलब्धेरभावे सत्यावरणोपलब्धिः तया त्वावरणसद्भावः ज्ञानस्य निरालम्बनत्वायोगात् ॥ १९ ॥

अनुपलम्भादप्यनुपलब्धिसद्भावान्नावरणानुपत्तिरनुपलम्भात् ॥ २ । २ । २० ॥

द्वितीयं “सूत्रम्—अनु…म्भात् ।”

यदि पूर्वोक्तदोषभयादनुपलभ्यमानाप्यावरणानुपलब्धिरस्ति तथा सत्यनुपलब्धेरनैकान्तिकत्वान्नावरणाभावोऽनुपलम्भादिति । तदिह द्वाभ्यां सूत्राभ्यामनैकान्तिकत्वं देशितम् । अस्यावतार“भाष्यम्—एवं च सति तत्त्वमिति ।”

तदेतद् “वार्त्तिककारो” व्याचष्टे—“एवं चेति । सूत्र”योस्तात्पर्यं प्रश्नपूर्वकमेकत्र दर्शयति—“कोऽस्य वाक्यस्येति ।” अत्र सिद्धान्ती पृच्छति—“कथं पुनरिति ।” जातिवाद्याह—“किमत्र ज्ञेयं प्रत्यात्मवेदनीयत्वादिति ।” सिद्धान्त्याह—“एवं सतीति ।”  यद्यावरणानुपलब्धिरुपलभ्यते मानसेन प्रत्यक्षेण, नानैकान्तिकत्वं न चावरणसद्भावः । “उत्तरवाक्यमिति ।” जात्युत्तरवाक्यमित्यर्थः । “नास्योत्थानमस्तीति ।” न “सूत्र”द्वयस्याप्युत्थानमस्तीत्यर्थः ।

ननु पूर्वेणैव “सूत्रे”णावरणोपपत्तौ दर्शितायां कृतमनुपलम्भादपीत्यनेन “सूत्रेणेत्यत” आह—“अभ्यनुज्ञावादेनेति ।”

पूर्व“सूत्रेण” अनुपलब्धेरनुपलम्भादभाव उक्तः । इह त्वनुपलम्भादपि यद्यनुपलब्धेर्नाभाव इत्यभ्यनुज्ञाय[^63] अनैकान्तिकत्वमुच्यते इति नापार्थकमेतत् “सूत्र”मित्यर्थः । सूत्रगतोऽपिरभ्युपगमांशमवद्योतयति । एतदेवाह “भाष्यकारःयद्यनुजानाति भवान्” इति । तदनेन “सूत्र”द्वयेनानैकान्तिकत्वमुच्यत इति स्थितम् ॥ २० ॥

[^63]: “°र्नाभावादिति । तदनेनाभ्यनुज्ञाया”  \[च्\] 


अनुपलम्भात्मकत्वादनुपलब्धेरहेतुः ॥ २ । २ । २१ ॥

अस्योत्तर“सूत्रम्—अनु…हेतुः ।”

जातिवादी अनुपलब्धेरनुपलब्धिर्नास्ति विरोधादिति मन्यते । तत्र विधिविषयप्रमाणगोचरतानुपलब्धौ विरुध्यते । न तु निषेधगोचरप्रमाणविषयतापि । ततश्चोपलब्धिं निषेधता प्रमाणेन मनसानुपलब्धिग्रहणं न विरोधमावहति । तदयं “सूत्रार्थः ।” अनुपलब्धेः आवरणानुपलब्धेः अनुपलम्भात्मकत्वाद् आवरणोपलब्धिनिषेधात्मकत्वात् तदनुपलब्धेरनुपलम्भादित्ययमावरणोपपत्तौ न हेतुः, असिद्धत्वात् । निषेधविषयेण प्रमाणेनैवानुपलब्धेरनुपलम्भादिति[^64] ।

[^64]: “°रुपलम्भा°”  \[ज्\] 


तदेतद् “भाष्यकृद्” आह—“यदुपलभ्यत”[^65] इति । “यदुपलभ्यते” विधिविषयेण प्रमाणेन “तदस्ति, यन्नोपलभ्यते” निषेधविषयेण प्रमाणेनोपलभ्यते “तन्नास्तीति ।” तस्मादनुपलम्भात्मकं निषेधविषयप्रमाणागम्यमसदिति स्थितम् । “उपलब्ध्यभावश्चानुपलब्धिः । सेयमभावात्[^66] नोपलभ्यते” विधिविषयेण प्रमाणेन । शेषं सुगमम् ।

[^65]: “°कारो व्याचष्टे”  \[च्\] 


[^66]: “°मभावत्वात्”  \[च्\] 


अस्य “वार्त्तिककारः” परमतात्पर्यमाह—“अतथाजातीयेनेति । अनुत्तरं” जात्युत्तरमित्यर्थः । “यथाजातीयक” इति । उपलभ्यस्य हि शब्दस्यासत्यनुपलम्भकारणे प्रागूर्ध्वं चोच्चारणादनुपलभ्यमानस्यानित्यस्य सधर्मा नान्य आत्मादिर्दृष्टोऽनित्य इति । ननु प्रागूर्ध्वं चोच्चारणात् मा भूच्छब्द इत्येतावतापि नित्यान्तरवैधर्म्येण कस्मान्न नित्यः शब्दः । न ह्यात्माकाशादयो नित्याः सर्वथा सर्वेषां सधर्माणः । मा भूदेषामभेद इत्यत आह—“उक्तं चेति ।”

अनित्यत्वसाधनमाह—“अनित्य” इति । प्रत्यक्षत्वादित्युच्यमाने गोत्वादिभिर्व्यभिचारः स्यादत उक्तम्—“व्यापकद्रव्यसमवायित्वे सतीति ।” तथाप्यात्मसमवायिनैकत्वेन व्यभिचारः । अत उक्तम्—“अव्यापकस्येति[^67] ।” अमूर्तत्वादित्युच्यमाने घटादिभिः प्रदेशवद्भिः प्रथमे क्षणेऽनुत्पन्नपरिमाणैर्व्यभिचारः[^68] । अत उक्तम्—“सर्वदेति ।” तथापि क्रियागुणादिभिर्व्यभिचारः, तेषामपि हि समवायिकारणं प्रदेश इत्यत उक्तम्—“द्रव्यस्य सत” इति ॥ २१ ॥

[^67]: “अव्यापकस्यासमवाये सतीति, तथाप्यात्मसमवायित्वस्येति”  \[च्\] 


[^68]: “अनुत्पन्नपरिमाणैः”  \[ज्\] 


अस्पर्शत्वात् ॥ २ । २ । २२ ॥

तदेवं स्वपक्षे साधनमुक्त्वा विप्रतिपत्तिनिमित्तं परपक्षसाधनमुपन्यस्य निराकरोति—“अथ शब्दस्येति ॥ अस्प…त्वात्” ॥ २२ ॥

न कर्मानित्यत्वात् ॥ २ । २ । २३ ॥

नाणुनित्यत्वात् ॥ २ । २ । २४ ॥

अस्पर्शत्वेन कर्मणैवोभयतो व्यभिचारे लब्धे नित्येन अणुना व्यभिचारोद्भावनं कृतकत्वानित्यत्ववत् समव्याप्तिकत्वनिराकरणार्थं द्रष्टव्यम् ॥ २४ ॥

सम्प्रदानात् ॥ २ । २ । २५ ॥

अयं तर्हि हेतुः—“सं…नात् ।”

इति । सम्प्रदीयमानत्वादित्यर्थः ॥ २५ ॥

तदन्तरालानुपलब्धेरहेतुः ॥ २ । २ । २६ ॥

अध्यापनादप्रतिषेधः ॥ २ । २ । २७ ॥

दातृप्रतिग्रहीत्रोरन्तराले शब्दोऽस्ति अध्यापनाद् गुरुणा शिष्याय दीयमानत्वाद् धनुर्वेदविदाचार्येण शिष्याय दीयमानेष्वादिवदिति ॥ २७ ॥

उभयोः पक्षयोरन्यतरस्याध्यापनादप्रतिषेधः ॥ २ । २ । २८ ॥

अभ्यासात् ॥ २ । २ । २९ ॥

यद्यन्यन्नाम जगति किञ्चिद् भवेत् ततोऽन्यत्वेऽप्यभ्यासोपचारादित्यनेनानैकान्तिकत्वमुद्भाव्येत । तदेव तु नास्तीति वाक्छलेन प्रत्यवतिष्ठते—

नान्यत्वेऽप्यभ्यासस्योपचारात् ॥ २ । २ । ३० ॥

अन्यदन्यस्मादनन्यत्वादनन्यदित्यन्यताऽभावः ॥ २ । २ । ३१ ॥

तदभावे नास्त्यनन्यता तयोरितरेतरापेक्षसिद्धेः ॥ २ । २ । ३२ ॥

तस्य परिहार“सूत्रम्—तद…द्धेः ।”

तयोरन्यानन्ययोर्मध्येऽनन्यस्यान्यापेक्षत्वसिद्धेरित्यर्थः । न चान्यत् स्वरूपादनन्यदिति परस्मादप्यनन्यद् भवितुमर्हति । न हि नीलमात्मनोऽनन्यदिति पीतादप्यनन्यदिति । अन्यदेव हि पीतान्नीलमिति परमार्थः ।

“अयं तावत् प्रत्ययः पुरुषान्तरे निवर्तमानो दृष्ट” इति । यदा खल्वेकस्य तत्प्रत्ययो भवति तदावश्यं न पुरुषान्तरस्य तस्मात्[^69] तत्प्रत्ययाव्यावृत्तिरसिद्धैवेति । “एवमेतदिति ।” सत्यं विशेषदर्शनं तत्प्रत्ययनिवृत्तिहेतुः । तदभावे तु विशेषादर्शनस्य न शक्यं संशयहेतुत्वं निवारयितुमित्यर्थः । “यत्पुनरेतद्गोशब्देन”[^70] गोशब्द इति । गोशब्दो गोशब्द इत्येकावभासः[^71] प्रत्ययो नैकमन्तरेण भवितुमर्हति । अथ भ्रान्तः कस्मान्न भवतीत्यत आह—“न च गोशब्दस्येति ।” भ्रान्तत्वे हि ततो गोशब्दादर्थप्रत्ययो भ्रान्तः स्यात्, यथा समारोपितधूमभावाया मशकवर्तेर्धूमध्वजानुमानम् । तस्मादभ्रान्तो गोशब्दैकत्वप्रत्ययः स्थायितामस्य सूचयतीत्यर्थः । दूषयति—“एतदपीति । युक्ता तु कारणसामान्यात् तत्प्रत्ययस्याव्यावृत्तिरिति ।” गोशब्दबुद्धेः कारणमालम्बनं गोशब्दस्तस्य सामान्यं गत्वमोत्वं गोशब्दत्वमिति यावत् । तस्मात् प्रत्ययस्याव्यावृत्तिर्युक्ता[^72] गोशब्दो गोशब्द इतोवंरूपा । “कथमिति” प्रश्नः । “गोबुद्धौ गोबुद्धिप्रत्ययो न व्यावर्तते ।” जात्यभिप्रायमेकवचनं गोबुद्धाविति । यथा हि गोबुद्धिषु भिन्नास्वपि परस्परं गोबुद्धिर्गोबुद्धिरित्यनुगतावभासिनी प्रख्या[^73] गोबुद्धित्वसामान्योपधाना स्वकारणभूता गोबुद्धीरालम्बते, एवं गोशब्दो गोशब्द इति बुद्धिरपि गोशब्दत्वोपधाना गोशब्दव्यक्तीः, न पुनर्गोशब्दव्यक्तिमेकामनेकदेशकालव्यापिनीम्[^74] । “न चास्या गोशब्दबुद्धे”रित्यत्रापि जातावेकवचनम् । गोशब्दो गोशब्द इति बुद्ध्यनुगतिः सामान्यनिबन्धना अनुगतित्वे सति गोशब्दबुद्धिसम्बन्धित्वाद् गोशब्दबुद्धिर्गोशब्दबुद्धिरित्यनुगतबुद्धिवदिति ।

[^69]: “तस्मात् प्रत्य°”  \[च्\] 


[^70]: “गोशब्देनेति”  \[ज्\] 


[^71]: “°त्येकाकारः”  \[च्\] 


[^72]: “प्रत्ययस्य व्यावृ°”  \[च्\] 


[^73]: “प्रथा”  \[च्\] 


[^74]: गोव्यक्ति° पञ्जिका


भिन्नमभेदेन विद्वान् “यश्चानुपलब्धविशेष[^75] एव निवर्तते, तं प्रति तस्य वस्तुनः किं विशेषोऽस्ति नास्तीति भवन्त एव प्रष्टव्याः ।” उभयत्र दोषमाह— “यद्यस्तीति । द्व्यात्मकमिति” भिन्नमभिन्नमित्यर्थः । “अशेषपुरुषविषयतयेति” आधारतयेत्यर्थः ॥ ३२ ॥

[^75]: “पश्चादनुपलब्ध°” \[ज्\] 


विनाशकारणानुपलब्धेः ॥ २ । २ । ३३ ॥

“कारणद्रव्यविभाग” इति । विभागेनासमवायिकारणसंयोगविनाशो लक्षितः, तत्कार्यत्वात् ॥ ३३ ॥

अश्रवणकारणानुपलब्धेः सततश्रवणप्रसङ्गः ॥ २ । २ । ३४ ॥

उपलभ्यमाने चानुपलब्धेरसत्त्वादनपदेशः ॥ २ । २ । ३५ ॥

अनपदेशोऽहेतुरित्यर्थः । “उभयमितीति ।” यदा क्रमेलकं विषाणित्वादश्वत्वेन साधयति, तदास्य न विषाणं नापि तत्सम्बन्धः । यथा विषाणित्वं क्रमेलकेऽसिद्धं तथा अनुमानेन विनाशकारणोपलब्धौ तदनुपलब्धिरसिद्धेति । अश्वविषाणसम्बन्धस्याभावादिति[^76] अश्वत्वविषाणित्वयोर्यतः कोऽपि[^77] सम्बन्धोऽश्वेषु सिद्धो[^78] नास्ति, तस्माद् विरोधादनुमानमसदशोभनमित्यर्थः[^79] । तस्माद् यथा विरुद्धाद्धेतोरनुमानमसदेवमसिद्धादपीत्यर्थः ।

[^76]: “अश्वत्वविषाणत्वयोः  \[च्\]  °षाणयोः” \[ज्\] 


[^77]: “कोऽपि”ओम् \[ज्\] 


[^78]: “सिद्धेषु” \[ज्\] 


[^79]: “°मेतदशो°” \[च्\] 


शङ्कते—“कर्मत्ववदिति चेत् ।” निराकरोति—“तच्च न आश्रयस्यानित्यत्वात् ।” कर्मत्वस्याश्रयः कर्म तस्यानित्यत्वादित्यर्थः । शब्दस्य नित्यस्याश्रवणमनुपपन्नम्  अश्रवणकारणानुपपत्तेरिति ब्रूमः । तन्नाश्रयानित्यत्वादिति ग्रहणकवाक्यं विभजते—“कर्मत्वस्य पुनरिति ।”

“प्रतिघातिद्रव्यसंयोगस्त्वन्त्यस्य शब्दस्य निरोधक” इति “भाष्यम् ।” तस्यार्थः । प्रतिघातिद्रव्यं कुड्यादि । तत्संयोगो नभसः । एतदुक्तं भवति, घनतमद्रव्यसंयुक्तं नभो न शब्दस्य समवायिकारणतां प्रतिपद्यते । ततश्च सन्नप्यसमवायिकारणं शब्दो न शब्दान्तरमारभते । तस्य च स्वकारणात् तत्कारणस्य च तस्माद् विनाशो भवतीति द्रष्टव्यम् । एवमन्यत्रापीदृश एव शब्दविनाशहेतुरूहनीय इति ।

इतश्च शब्दो नित्य इत्याह—“घण्टायामभिहन्यमानायामिति ।” यदि हि घण्टास्थेन व्यञ्जकेनान्यवृत्तिना वावस्थितेन सन्तानवृत्तिना वा नित्यः शब्दो व्यज्येत, ततः तारतारतरतारतममन्दमन्दतरमन्दतमादिश्रुतिभेदो न स्यात् । नित्यस्य च शब्दस्य न स्वाभाविको भेदो नाप्यौपाधिक इत्युपपादितमधस्तात् । यदि तु तारतमादयस्तावन्त एव शब्दा नित्याः, ततस्तावन्त एव युगपदवगम्येरन् अविशेषादेको[^80] ह्येषां व्यञ्जकः स्थिर इति । अथ सन्तानवृत्तिः, तथापि सर्व एव तत्सन्ततिपतिताः समर्था इत्याद्येनैव सर्वे व्यज्येरन् । न च समानदेशानां समानेन्द्रियग्राह्याणां व्यञ्जकनियमो युक्त इत्युक्तमधस्तात्[^81] । कारणत्वे तु घण्टास्थस्य सन्तानवृत्तेर्युक्तं यत्तारतमादिभेदेन कारणभेदात् कार्यभेद इति तात्पर्यार्थः । “युगपदनेकशब्दोपलब्धिप्रसङ्ग” इति । अनेकस्य तारतमादेः शब्दस्योपलब्धिप्रसङ्ग इत्यर्थः । “घण्टास्थस्य चाभिव्यक्तिकारणं कथमन्यत्र वर्तमानम्” इति श्रोत्रे वर्तमानमित्यर्थः ।

[^80]: “युगपदेव…विशेषाभावादे°” \[च्\] 


[^81]: द्रः टी २। २। १३


द्वितीयं कल्पमुपन्यस्य[^82] दूषयति—“अथान्यगतमिति ।” घण्टासम्बन्ध्येष शब्द इति हि तावल्लौकिकप्रत्ययः । सोऽयमन्यगते शब्दस्य व्यञ्जके यथैकस्यां घण्टायां भवति, एवं घण्टान्तरेष्वपि तत्प्रत्यासन्नेषु भवेदविशेषात् । तस्मादेकघण्टास्थत्वे नियमहेतुर्वक्तव्य इति । “असति च शब्दभेदे श्रुतीनामिति” शब्दज्ञानानामित्यर्थः ।  “नाद” इति वायुधर्मोऽभिधीयत[^83] इति । शङ्कते—“व्यामोहप्रत्यय” इति । यथा हि वस्तुतः स्वच्छधवले स्फटिकमणौ लाक्षारसावसेकतिरस्कृतधवलिम्नि लोहितः स्फटिक इति प्रत्ययः, एवमभिव्यञ्जकवृत्तिस्तारतमत्वादिर्भ्रान्त्या शब्दे प्रतीयते इत्यर्थः । निराकरोति—न “विशेषहेत्वभावादिति ।” न हि समीचीनात् प्रत्ययात् तारोऽयं शब्द इति प्रत्ययस्य कश्चिद् विशेषहेतुरस्ति बाधकप्रत्ययो येनैष मिथ्याप्रत्ययः स्यादित्यर्थः । न च निर्बीजा भ्रान्तिरपि भवितुमर्हति । दीर्घत्वादिभ्रमाणां तु शब्देऽस्ति बीजमित्याह—“यदि चायमिति । यानि खलु दीर्घाणि” वंशप्रभृतीनि तेषामवयवोपचयः समानजातीयोपचयः । इहाप्यविरतश्रुतौ[^84] शब्दसन्ताने विवृतकरणनिष्पन्ने समस्ति समानजातीयोपचय इति तत्साधर्म्याद् दीर्घत्वभ्रमः । एवं शब्दसन्तान एव तारो महानित्युच्यते । तत्राप्यस्ति समानजातीयोपचयोऽस्ति च स्फुटतरत्वम् । महानपि हि स्फुटतरोऽयमपि तथेति महानित्युच्यते ।

[^82]: “कल्पमाशङ्क्य” \[च्\] 


[^83]: “वायुर्वा वायुधर्मो°” \[ज्\] 


[^84]: “°भृतौ” \[च्\] 


शङ्कते—“तुल्यमिति चेत् ।” यथा ह्यनित्यवादिनो घण्टास्थमवस्थितं सन्तानवृत्ति वा न युगपत् तारमन्दानुत्पादयति किं तु क्रमेणैव, एवं नित्यानपि शब्दान् क्रमेण व्यङ्क्ष्यतीत्यर्थः । निराकरोति—“न तन्निमित्तस्य कदाचिद् भावात् ।” न तावन्नित्यवादिभिस्तारत्वादिधर्मभेदेन शब्दभेदोऽभ्युपेयते । तथा चैकेनावस्थितेन घण्टास्थेन सन्तानवृत्तिना व्यज्यमान एकस्मिन् शब्दे नित्ये श्रुतिभेदः कादाचित्को नोपपद्येत । शब्दे त्वनित्येऽन्यस्मिन्नन्यस्मिन् क्रियमाणे सन्तानवृत्तिना कारणेन तद्भेदात् कार्यत्वात् कादाचित्कत्वाच्च श्रुतिभेदोपपत्तिरिति वैषम्यमित्यर्थः । “तच्च कारणमिति ।” निमित्तकारणमित्यर्थः । “पाणिसंश्लेषमपेक्षमाणादिति ।” स्पर्शवद्वेगवद्द्रव्यसंयोगाद् घण्टायां कर्म, कर्मवद्घण्टाकाशसंयोगात् तादृशाच्छब्दश्चेत्येकः कालः । “तत्कर्म पाण्यभिघातमपेक्षमाणं विभागसमकालं संस्कारं” वेगाख्यं “करोति । सा” घण्टा “चलन्त्याध्यात्मिकं वायुमुपगृह्णाति ।” घण्टातदवयवसम्पृक्ता[^85] वायुपरमाणव एवाध्यात्मिको वायुः । तदुपग्रहो घण्टायाः स्ववेगमपेक्षमाणाया  वायुसंयोगाद् वायौ क्रियोत्पादकत्वम् । ततश्चानिलकर्मणो घण्टानिलसंयोगो वायुगतवेगापेक्षः पुनर्घण्टायां कर्मारभते । तदिदमाह—“सा च वायुनाभिहता पुनः कर्म करोति ।” तदेवं वायुघण्टासंयोगो घण्टावेगापेक्षो घण्टाकाशसंयोगश्च शब्दमारभत इति द्रष्टव्यम् । “ततः कर्मणा संस्कारः संस्कारेण पुनः कर्म” शब्दश्चेत्यपि द्रष्टव्यम् । सुगममन्यत् ॥ ३५ ॥

[^85]: “संयुक्ता” \[च्\] 


पाणिनिमित्तप्रश्लेषाच्छब्दाभावे नानुपलब्धिः ॥ २ । २ । ३६ ॥

देशयति—“अथ घण्टास्थ” इति । न खलु निमित्तकारणविनाशे कार्योच्छेदः, माभूत् कुलालादिनिवृत्तावपि घटादिनिवृत्तिरित्यर्थः । परिहरति—“न ब्रूम” इति । यद्यपि निमित्तनिवृत्तावपि कार्यं निवर्तते यथा अपेक्षाबुद्धिनाशाद् द्वित्वादि, तथापि निमित्तनिवृत्तावपि तदनिवृत्तिमभ्युपेत्यैष परिहार इति मन्तव्यम् ॥ ३६ ॥

विनाशकारणानुपलब्धेश्चावस्थाने तन्नित्यत्वप्रसङ्गः ॥ २ । २ । ३७ ॥

सिंहावलोकितन्यायेन पूर्वोक्तं हेतुं दूषयति—“विनाशेति ।”

“विना…ङ्गः ।” प्रत्यक्षेण शब्दविनाशकारणानुपलब्धेश्चावस्थाने शब्दस्य शब्दोपलब्धेरपि नित्यत्वप्रसङ्गः । न हि तस्या अपि विनाशकारणं प्रत्यक्षेणोपलभ्यत इति । तदनेन विनाशकारणानुपलब्धेरित्यस्य[^86] अनैकान्तिकत्वमुद्भावितम् ॥ ३७ ॥

[^86]: “°ब्धिरित्यस्य”  \[च्\] 


अस्पर्शत्वादप्रतिषेधः ॥ २ । २ । ३८ ॥
[^87]
सम्प्रति “साङ्ख्यं” प्रत्यवतिष्ठते । “कम्पसमानाश्रयस्येति ।” अनुवृत्तो नादः शब्दोऽनुनाद इति । वैयधिकरण्ये हि प्रतिघातिद्रव्यप्रश्लेषेण[^88] समानाधिकरणस्यैव संस्कारस्योच्छेदः स्यात् । न व्यधिकरणस्य शब्दस्य । व्यधिकरणस्य तूच्छेदाभ्युपगमेऽतिप्रसङ्गः स्यात् । तस्मात् कम्पसन्तानसंस्कारसमानाश्रयः शब्दोऽभ्युपगन्तव्यः । तदनेनाकाशाश्रयत्वं शब्दस्य प्रतिषिद्धम् । तदेतद् “वार्त्तिककारो” व्यचष्टे—“व्यधिकरणत्वादयुक्तमिति ।”

[^87]: “हीति द्रव्यप्रश्लेषात्”  \[च्\] 


[^88]: “एतदिति वार्त्तिकानुरोधात्” \[ज्\] 


अस्योत्तर“सूत्रम्—अस्प…धः ।”

प्राप्यकारित्वमिन्द्रियाणाम् उपपादितम्[^89] । घण्टाद्याश्रयश्च शब्दो न श्रोत्रं प्राप्नोति । एवं हि प्राप्नुयाद् यदि घण्टा कर्णशष्कुलीमागच्छेत् । कर्णशष्कुली वा घण्टाम् । न चैतदुभयमस्ति । न चाहङ्कारिकमिन्द्रियं व्यापीत्युक्तम् । तस्माच्छब्दाधारोऽस्पर्शो व्यापी चाकाशः । तदाधारः शब्दः श्रोत्रमायाति सन्तानवृत्त्येति युक्तम् । तथा च श्रवणमस्योपपन्नम्, नान्यथेति । तदेतद् “वार्त्तिककृद्” विभजते—“अस्पर्शेति । येन केनचिदिति,” मन्दतरेण वा मन्दतमेन वा कारणशब्देनेत्यर्थः ।

[^89]: “व्यवस्थापितं प्राक्”  \[च्\] 


“अनेकः संस्कार इति एतत्[^88] तत्त्वं शब्दभेदादिति ।” एकस्य हि संस्कारस्य धर्मभेदकल्पनायां कल्पनागौरवप्रसङ्गः । संस्कारस्तावदेको धर्मी धर्मभेदाश्चेति । तदिह धर्मभेदस्थानेऽस्तु संस्कारभेदः । कृतमत्रैकेन धर्मिणा । न च संस्कारभेदेषु धर्मभेदाः कल्पनीयाः । संस्कारभेदमात्रादेव कारणात् कार्यभेदोपपत्तौ तद्गतधर्मभेदकल्पनावैयर्थ्यादिति भावः । “यस्य च वैशेषिकस्य एकः संस्कारस्तस्येषोः पातः प्राप्नोति ।” संस्कारस्य हीषोर्मूर्तद्रव्यसंयोगो विनाशकोऽविनाशको वा ? विनाशकश्चेद् आद्येनैव मूर्तद्रव्यसंयोगेन तद्विनाशाद् अगत्वैव यावद् गन्तव्यभिषोः पातप्रसङ्गः । द्वितीये तु कल्पे कृतकस्यापि संस्कारस्य विनाशकारणाभावेनाविनाशान्न कदाविदपि पातः स्यात् । प्रयोगश्च इष्वादिवेगः क्षणिको वेगत्वाद् घटादिगतवेगवदिति ॥ ३८ ॥

[^88]: “एतदिति वार्त्तिकानुरोधात्” \[ज्\] 


विभक्त्यन्तरोपपत्तेश्च समासे ॥ २ । २ । ३९ ॥

“साङ्ख्यानां” हि रूपरसगन्धस्पर्शशब्दसमुदायो वीणावेणुशङ्खादिद्रव्यम् । तत्र समासे समुदाये स्थित एव शब्दो व्यज्यत इति दर्शनम् । तस्मिन् समुदाये “साङ्ख्या”भिमते विभक्त्यन्तरोपपत्तेश्च न व्यज्यते शब्दः । यदि समुदाये व्यज्येत शब्दः, विभक्तिश्च षड्जधैवतगान्धारादिभेदेन, विभागान्तरं च षड्जजातीयस्यैव तारमन्दादिरूपं नोपपद्येत । न हि तद्गतानां गन्धादीनामेकस्मिन्नेव द्रव्ये वीणादौ नानाजातीयत्वम्, एकजातीयानां वा[^90] प्रतिक्षणं भेदो दृश्यते । तस्माद् विभक्त्यन्तरोपपत्तेर्न समासे व्यज्यते शब्दः । अपि त्वाकाशगुणः क्रियत इति साम्प्रतम् । “सूत्र”व्याख्ययैव “भाष्यवार्त्तिके” व्याख्याते ॥ ३९ ॥

[^90]: “द्रव्ये वीणादौ नानाजातीयानां च” \[च्\] 


॥ इति शब्दानित्यत्वप्रकरणम् ॥

## शब्दपरिणामप्रकरणम्

विकारादेशोपदेशात् संशयः ॥ २ । २ । ४० ॥

तदेवं रूपादिसन्निविष्टः शब्दो व्यज्यते इति “साङ्ख्यमते” दूषिते स एव “साङ्ख्यो” वर्णेषु प्रकृतिविकारभावश्रुतेर्मृत्सुवर्णादिवत् परिणामिनित्या वर्णा इति यदि प्रत्यवतिष्ठते तत्र परीक्षामारभते—“द्विविधश्चायं शब्द” इति ।

“विका…यः ।” विकारोपदेशोऽपि न ध्वनिमात्रे शब्देऽस्तीति न तस्य परिणमिनित्यतामापादयितुमर्हति । केवलं वर्णात्मन्यापादयेद् यद्यसन्देहः स्यात् । अस्ति तु तत्रापि संशयः[^91] । तथा हि  इको यणचि इत्यादिकं विकारोपदेशं व्याचक्षत एके, अन्ये त्वादेशोपदेशम् । तदत्र व्याख्यातृविप्रतिपत्तेः संशयः । तन्नापरीक्ष्य शक्यमवधारयितुमित्यर्थः । “तत्र” परीक्षायाम् ।

[^91]: “सन्देहः” \[च्\] 


आदेशोपदेशस्तत्त्वमित्यवधारयति—“आदेशोपदेश” इति । सुवर्णजातीयाः खल्ववयवा अन्यतमव्यूहपरित्यागेनान्यतमं व्यूहमापद्यमाना रुचक इति वा वर्धमानक इति वा कटक इति वा परिणमन्ते । अस्ति हि तेषु सर्वेषु सुवर्णजातीयानामवयवानामनुगमः । न तु यकारे इकारस्य वा तदारम्भकस्य वा अवयवस्यानुगममीक्षामहे । तस्माद् विकाराभावादादेशत्वमस्य निश्चिनुम इति ।

उपपत्त्यन्तरं चाविकारे दर्शयति—“भिन्नकरणयोश्चेति ।” यदि हीकारविकारो यकारः स्याद् यकारप्रयोगायेकारमुपाददानास्तत्कारणं विवृतकरणं पूर्वमुपाददीरन्, तन्निरपेक्षास्तु यकारं प्रयुयुक्षमाणा[^92] ईषत्स्पृष्टकरणमुपाददते । तस्मात् नेकारविकारो यकार इत्युत्पश्यामः[^93] ।

[^92]: “प्रयोक्ष्यमाणा” \[च्\] 


[^93]: “इत्यवस्यामः” \[ज्\] 


उपपत्त्यन्तरं चाह—“अविकारे चेति ।” कारकज्ञापकयोर्हे त्वोरविशेषमाह—“उभयत्रेति ।”

उपपत्त्यन्तरमाह—“प्रयुज्यमानेति ।” यथा हि क्षीरं कालविपाकापेक्षं दधि भवद् दृश्यते, न तथेकारो यकारो भवन्नित्यर्थः ।

यदि न विकारः कथं तर्हि शब्दान्वाख्यानम् इको यणचि

इत्यत आह—“अविकारे चेति ।” इकः प्रयोगप्रसङ्गे संहितायां यणः प्रयोगमाह तत् “सूत्रम्,” न पुनरिग्विकारं यणमित्यर्थः । ननु मा भूद् विकारः, परिणामोऽर्थान्तरं तु भविष्यति यतो नित्या वर्णा भविष्यन्तीत्यत आह—“एतावच्चैतदिति । परिणामो वा” इत्यापाततः । “कार्यकारणभावो वेति” परमार्थः । न जातु क्षीरं तदवयवा वा दधिरूपेण परिणमन्ते । न ह्यवयवा अवयविस्वभावाः । तस्मात् कार्यकारणभाव एव  तात्त्विकः । स च वर्णेषु नास्ति इगनपेक्षस्य यणो निष्पत्तेः । तस्मादिक्प्रयोगप्रसङ्गे संहितायां यणः प्रयोग इत्यन्वाख्यानार्थः ।

इतश्चायमादेशोपदेश इत्याह—“वर्णसमुदायेति ।” वर्णस्यैकस्य वास्तवत्वात् कदाचिद् विकार उच्येत[^94] । बुद्धिसमाहारमात्रस्य तु तत्समुदायस्य न विकारसम्भवः । तस्मात् तत्राकामेनाप्यादेशोपदेशो वक्तव्यः । स वरं कॢप्तत्वादेकस्मिन्नप्यस्तु वर्ण इत्यर्थः ॥ ४० ॥

[^94]: “उपपद्यते”  \[च्\] 


प्रकृतिविवृद्धौ विकारविवृद्धेः ॥ २ । २ । ४१ ॥

इतश्च न प्रकृतिविकारभावः—“प्रकृ…द्धेः ।”

“प्रकृतिविवृद्धाविति ।” महद्भिः खलु तूलपिण्डैरारब्धस्तूलपिण्डो महान् । अल्पैरारब्धोऽल्प[^95] इति दृष्टम् । तद्वदिहापि दीर्घेकारविकारस्य यकारस्य ह्नस्वेकारविकाराद् भवितव्यं विशेषेण । न चास्ति विशेषः । तस्मान्न प्रकृतिविकारभाव इत्यर्थः ॥ ४१ ॥

[^95]: “°ब्धः स्थूलः पिण्डोऽल्पश्चारब्धो महानल्पः”  \[च्\] 


न्यूनसमाधिकोपलब्धेर्विकाराणामहेतुः ॥ २ । २ । ४२ ॥

अस्याक्षेपसूत्रम् । “न्यून…तु ।” अल्पेन हि न्यग्रोधबीजेनारब्धो न्यग्रोधतरुर्महान् । अतोऽतिमहता माननारिकेलबीजेनारब्धो[^96] नारिकेलतरुरल्पः । नारिकेलबीजैरेव परस्परापेक्षया समैरारब्धः[^97] सम इति ॥ ४२ ॥

[^96]: “ततोऽतिमहता वा नारि°”  \[च्\] 


[^97]: “°पेक्षमाणसमै°”  \[च्\] 


द्विविधस्यापि हेतोरभावादसाधनं दृष्टान्तः ॥ २ । २ । ४३ ॥

अस्य प्रत्याख्यान“सूत्रम्—द्विविधस्यापि हेतोरिति” यदि च न्यूनसमाधिकोपलब्धेरिति साधनं तदा द्विविधस्य हेतोरभावाद् दृष्टान्तमात्रस्य चासाधकत्वात् प्रतिदृष्टान्तस्य च सम्भवादित्येतद् दूषणम् ॥ ४३ ॥

नातुल्यप्रकृतीनां विकारविकल्पात् ॥ २ । २ । ४४ ॥

यदि तु न्यूनसमाधिकोपलब्धेरित्यनेनानैकान्तिकोद्भावनं प्रकृत्यनुविधानस्य क्रियते तदा दूषणपक्षे नातुल्यप्रकृतीनां विकारविकल्पादिति दूषणमनैकान्तिकदोषस्यासम्बद्धत्वं नाम । न्यूनसमाधिकत्वे तु प्रकृत्यनुविधानं विकाराणामप्रच्युतम् । तथा हि “अतुल्यायाः प्रकृतेर्विकारा विकल्प्यन्ते” प्रकृतिभेदम् अनुविधीयन्ते । न जातु न्यग्रोधबीजान्नारिकेलपादपो भवति, भवति च न्यग्रोधबीजान्न्यग्रोधपादपः[^98] । एतदुक्तं भवति—प्रकृतिभेदानुविधानं विकारभेदानां ब्रूमो न पुनस्तद्विवृद्धिह्रासाभ्यां तद्विवृद्धिह्रासौ, येनानैकान्तिकत्वमुद्भाव्येत । तस्मादनैकान्तिकोद्भावनमसम्बद्धमित्यर्थः ।

[^98]: “वा नारिकेलबीजात्”  \[ज्\] 


“न त्विवर्णमनुविधीयते यकार” इति “भाष्यम् ।” तस्यार्थो न त्विवर्णभेदमनुविधीयत इति । “तस्मादनुदाहरणं” न्यूनसमाधिकभावेन “द्रव्यविकार” इति ॥ ४४ ॥

द्रव्यविकारवैषम्यवद् वर्णविकारविकल्पः ॥ २ । २ । ४५ ॥

अस्याक्षेप“सूत्रम्—द्रव्यविकार” इति । द्रव्य…कल्पः । न प्रकृतिभेदमवश्यमनुविधीयन्ते विकाराः द्रव्यत्वेन तुल्यत्वेऽपि प्रकृतीनां विकारवैषम्यदर्शनात् । एवं वर्णत्वेन तुल्यत्वेऽपि विकारवैषम्यम् । तथा च दीर्घह्रस्वाभ्यां वैषम्येऽपि विकारसाम्यं[^99] भविष्यति प्रकृतिसाम्य इव विकारवैषम्यम् इति भावः ॥ ४५ ॥

[^99]: “विकारवैषम्यं”  \[च्\] 


न विकारधर्मानुपपत्तेः ॥ २ । २ । ४६ ॥

तत्प्रत्याख्यान“सूत्रम्—न विकारधर्मेति ।” यद्यपि प्रकृतेर्द्रव्यत्वमभेदस्तथापि विकारभेदे प्रकृतिभेद एवोपयुज्यते, न पुनः सन्नपि प्रकृतेरभेदः । तद्विकाराणां तु यदभिन्नं रूपं द्रव्यत्वं तत्र तस्योपयोग इति स्थिते परिहारे, अन्वयाग्रहणं[^100] परिहार उक्तः ॥ ४६ ॥

[^100]: “इति स्थिते अन्वयग्रहणं” \[च्\] 


विकारप्राप्तानामपुनरापत्तेः ॥ २ । २ । ४७ ॥

इतश्च न सन्ति वर्णविकारा इत्याह “विकारेति ।” नो खलु क्षीरविकारो दधि पुनः क्षीरं दृष्टमित्यर्थः । “अननुमानादिति” प्रमाणाभावमुपलक्षयति ॥ ४७ ॥

सुवर्णादीनां पुनरापत्तेरहेतुः ॥ २ । २ । ४८ ॥

अस्याक्षेपः “सुवर्णादीनामिति । सूत्रम् ।” साधनपक्षे दूषणम्—“व्यभिचारादिति” ॥ ४८ ॥

न तद्विकाराणां सुवर्णभावाव्यतिरेकात् ॥ २ । २ । ४९ ॥

दूषणपक्षे दोषमाह—“सुवर्णोदाहरणोपपत्तिश्चेति । न त…त् ।”

तथा हि ये सुवर्णजातीया अवयवा रुचकत्वमापन्नाः, त एव पूर्वव्यूहपरित्यागेन वर्धमानकतामापन्नाः पुना रुचकत्वमापद्यन्ते । तदवयवानां तत्र प्रत्यभिज्ञायमान  त्वात् । न त्विहेकारो यकारानुगत इकारयकारानुगतो वान्यः कश्चिद्धर्मी दृश्यते य इत्वं परित्यज्य यत्वमापद्यते । वर्णत्वं चानुगतमपि न धर्मि किं तु धर्म एव । न च निवर्तमान इकारो यकारस्य धर्मी[^101] भवितुमर्हति, धर्मधर्मिणोः समानकालत्वादित्यर्थः ॥ ४९ ॥

[^101]: “धर्मो”  \[च्\] 


नित्यत्वेऽविकारादनित्यत्वे चानवस्थानात् ॥ २ । २ । ५० ॥

ननु दध्यत्रेति प्रयोगे कदेकारस्योत्पद्य निरोधः ? तथा दधि अत्रेति प्रयोगे कदा यकारस्योत्पद्य निरोध इत्यत आह—“तदेतदवगृह्य सन्धान” इति । अवग्रहोऽसंहिता । दधि अत्रेत्युच्चार्य दध्यत्रेत्युच्चार्यते, दध्यत्रेति वा सन्धाय यदा दधि अत्रेत्यवगृह्यते इत्यर्थः ॥ ५० ॥

नित्यानामतीन्द्रियत्वात् तद्धर्मविकल्पाच्च वर्णविकाराणामप्रतिषेधः ॥ २ । २ । ५१ ॥

जातिवादी प्रत्यवतिष्ठते—“नित्यपक्षेतावदिति । नित्या…धः ।” यथा हि सत्यपि नित्यत्वे केचिदतीन्द्रियाः, यथा परमण्वाकाशादयः । केचिदैन्द्रियकाः, यथा गोत्वादयः । एवं सत्यपि नित्यत्वे परमाण्वाकाशादयो न प्रकृतिविकारभूताः । वर्णास्तु प्रकृतिविकारभावमापत्स्यन्ते नित्या अपीत्यर्थः ।

सेयं विकल्पसमा जातिरित्याह—“विरोधादिति ।” नो खल्वैन्द्रियकत्वानैन्द्रियकत्वाभ्यामस्ति कश्चिन्नित्यत्वस्य विरोधः प्रकृतिविकारभावेन त्वस्ति । न हि अस्ति सम्भवः कार्यश्च नित्यश्चेति ॥ ५१ ॥

अनवस्थायित्वे च वर्णोपलब्धिवत्तद्विकारोपपत्तिः ॥ २ । २ । ५२ ॥

अनित्यपक्षे जातिवाद्याह—“अनवस्थायित्वे” चेति । यथा सत्यप्यनवस्थायित्वे वर्णा इन्द्रियेण सम्बध्य स्वविषयं ज्ञानं जनयन्ति, एवं विकारमपि करिष्यन्तीत्यर्थः ।

सेयं साधर्म्यसमा जातिरित्याह—“असम्बन्धादिति ।” कतिपयक्षणावस्थानेन वर्णानां क्षणिकानामपि स्वविषयज्ञानहेतुभावो युज्यते । अवगृह्य चिरं स्थित्वा यदा सन्धीयते, सन्धाय वा चिरं स्थित्वा यदावगृह्यन्ते, तदा वर्णानामनित्यानां न तावन्तं कालमवस्थानमस्तीति नोपलब्धिहेतुत्वेन विकारकर्तृत्वं वर्णानां तुल्यम् । तस्मादसम्बन्धाद् असमर्था वर्णोपलब्धिर्वर्णविकारप्रतिपादन इत्यर्थः । मा भूद् वर्णोपलब्धिर्विकारेण साक्षात्सम्बद्धा । आदेशविरोधितया तन्निवृत्त्या पारिशेष्याद् विकारं साधयिष्यतीत्यत आह—“न च वर्णोपलब्धिरिति” ॥ ५२ ॥

विकारधर्मित्वे नित्यत्वाभावात् कालान्तरे विकारोपपत्तेश्चाप्रतिषेधः ॥ २ । २ । ५३ ॥

तदेवं जात्युत्तरद्वयमुत्थितमारितं कृत्वा “भाष्यकारः” अत्रैवार्थे “सूत्रं” पठति—“विका …धः ।”

“वार्त्तिकम्—उपलभ्यमानस्य चेकारस्य यत्वानुपपत्तेरिति ।” अवगृह्य चिरं स्थित्वा सन्धाय यदा यत्वं तदोपलभ्यमानतेकारस्य नास्तीत्यर्थः ॥ ५३ ॥

प्रकृत्यनियमात् ॥ २ । २ । ५४ ॥

इतश्च वर्णविकारनुपपत्तिः—“प्रकृत्यनियमादिति ।” क्षीरजातीयस्य हि  दधिजातीयो विकारो न पुनः कदाचिदपि दधिजातीयस्य क्षीरजातीयो विकार उपलब्धः[^102] । इह तु यथेकारजातीयस्य यकारजातीयो विकारो दध्यत्रेति दृश्यते, एवं यकारजातीयस्यापि विकार इकारजातीयो दृश्यते यथा व्यधेः[^103] सति प्रसारणे यकारस्येकार इति । तस्मादनियमादपि न प्रकृतिविकारभाव इत्यर्थः ॥ ५४ ॥

[^102]: “तीया विकारा उपलभ्यन्ते” \[च्\] 


[^103]: “व्यथेः” \[च्\] 


अनियमे नियमान्नानियमः ॥ २ । २ । ५५ ॥

अत्र छलवादी प्रत्यवतिष्ठते—अनियमे नियमादिति ॥ ५५ ॥

नियमानियमविरोधादनियमे नियमाच्चाप्रतिषेधः ॥ २ । २ । ५६ ॥

तदेतस्य वाक्छलत्वमापादयति—“निय…धः ।” नियमानियमयोः सामानाधिकरण्यं विरुध्यते । न त्वाधाराधेयभाव इत्यर्थः ॥ ५६ ॥

गुणान्तरापत्त्युपमर्दह्रासवृद्धिलेशश्लेषेभ्यस्तु विकारोपपत्तेर्वर्णविकाराः ॥ २ । २ । ५७ ॥

तदेवं प्रकृतिविकारभावं निराकृत्य विकारवचनव्यक्तिं शब्दानामादेशपक्षे समर्थयति—“न चेयं वर्णविकारोपपत्तिरिति ।” गुणा…राः । एकस्याप्रयोगे अन्यस्य प्रयोगो विकार इति सामान्यलक्षणम् । तस्य विशेषानाह—“स भिद्यत” इति । “उपमर्दो नामेति,” यथास्तेर्भूरिति । “लेशः” इति । स्त इत्यत्र अस्तेरकारलोपे सकारमात्रस्य लेशस्यैकदेशस्य व्यवस्थानम्[^104] । “श्लेष आगमः प्रकृतेः प्रत्ययस्य वा ।” अत्रापि  केवलस्याप्रयोगे शिष्टस्य प्रयोग इत्येतावता विकारसामान्यलक्षणं योजनीयम्[^105] । एतेन “वार्त्तिक”मपि व्याख्यातमेवेति ॥ ५७ ॥

[^104]: “व्यवस्थापनम्” \[च्\] 


[^105]: “लक्षणीयम्” \[च्\] 


॥ शब्दपरिणामप्रकरणम् ॥

## शब्दशक्तिपरीक्षाप्रकरणम्

ते विभक्त्यन्ताः पदम् ॥ २ । २ । ५८ ॥

तदेवमुक्तेन प्रबन्धेन[^106] वर्णानामनित्यतां तत्प्रसङ्गेन चावर्णात्मकानामप्यनित्यतां प्रतिपाद्य शब्दप्रामाण्योपयोगि पदं निरूपयति—“ते वि…म् ॥”

[^106]: “क्रमेण” \[च्\] 


एवं किल केचित् पश्यन्ति, न वर्णाः प्रतिपादयन्त्यर्थान् । ते हि प्रत्येकं वा अर्थधियमादधीरन्,[^107] नागदन्तका इव शिक्यालम्बनम्; मिलिता वा ग्रावाण इव पिठरधारणम् । तत्र न तावत् पूर्वः कल्पः, प्रत्येकमर्थप्रत्ययानुत्पादात् वर्णान्तरोच्चारणानर्थक्याच्च । नापि संहताः, एकवक्तृप्रयोगे क्रमनियमेन सङ्घातानुपपत्तेः । अनेकवक्तृप्रयोगेऽपि[^108] सत्यपि यौगपद्ये अर्थप्रत्ययानुत्पादात् । नापि क्रमवत्पूर्ववर्णानुभवभावितसंस्कारसहितोऽन्त्यवर्णप्रत्ययहेतुरिति साम्प्रतम्, भावनापरनाम्नः संस्कारस्य स्वोत्पादकानुभवविषयगोचरस्मृतिजननादन्यत्र सामर्थ्यादर्शनात् । न हि गजानुभवजनितः संस्कारः करोति स्मृतिं तुरङ्गमे । अपि चेयमन्त्यवर्णश्रुतिः स्वार्थसङ्केतस्मृत्यपेक्षा वार्थप्रत्ययमादधीत, अनपेक्षा वा ? तदपेक्षत्वे तत्काले अन्त्यवर्णश्रुतिरुपरता क्षणिकत्वेनेति कया सङ्केतस्मृतिरपेक्षते ? अन्त्यवर्णश्रुतिसमये च सङ्केतस्मृतिरनागतेति किमन्त्यवर्णप्रत्ययोऽपेक्षेत ?  सङ्केतस्मृत्यनपेक्षत्वे अगृहीतसङ्केतस्यापि प्रथमश्राविणोऽर्थप्रत्ययप्रसङ्गः । न हि चिरुध्वस्तस्यानपेक्षितस्मृतेः सङ्केतग्रहस्यास्ति कश्चिदुपयोग इति । न च भावनाख्यसंस्कारसहितोऽन्त्यवर्णः प्रत्यायकोऽर्थस्य नाप्यन्य एव कश्चित् पूर्ववर्णानुभवजनितः संस्कारः प्रोक्षणादिभिरिव व्रीह्यादेरन्त्यवर्णप्रत्ययसहकारीति युक्तम्, अनेकादृष्टकल्पनाप्रसङ्गात् । स एव तावददृष्टचरः कल्पनीयस्तस्य चानेकत्वमिति । सोऽयं वर्णेभ्योऽर्थप्रत्ययो भवन्ननुपपद्यमानः तदतिरिक्तस्फोटानुभव आयतते[^109] । अस्ति हि भिन्नेष्वपि वर्णेषु वाक्यमेकमेकं[^110] पदमिति वा सर्वजनीनोऽनुभवः । न चासौ भिन्नवर्णालम्बनो भवितुमर्हति, एकस्य नानात्वविरोधात् । तस्माद् वर्णातिरिक्तमेकं पदं वाक्यं वा आलम्बते । तच्च प्रत्येकमेव ध्वनयोऽभिव्यञ्जयन्ति । केवलं पूर्वे ध्वनयः स्वरूपमाभासयन्ति[^111] चरमस्तु व्यक्तम् । न चेयमर्थे विधा सम्भविनी प्रत्यक्षज्ञाननियतत्वात् । व्यक्ताव्यक्तावभासितायाः पदे प्रत्यक्षे उपपत्तिः,[^112] अर्थस्य तु पदगम्यस्याप्रत्यक्षस्य मानान्तरेण ग्रहणमस्ति । अग्रहणं वा न तु स्फुटास्फुटत्वाभ्यां योगः । अपि च यस्मिन्ननुवर्तमाने यद् व्यावर्तते तत् तस्माद् भिद्यते, यथा सुवर्णावयवेष्वनुवर्तमानेषु कटकमुकुटादयः । अनुवर्तमानेषु तु वर्णेषु व्यावर्तन्ते पदभेदा यथा नदीदीनजराराजेत्वादयः[^113] । तस्मात् तेऽपि वर्णेभ्यो भिन्ना इति । तान् प्रत्याह—“ते विभक्त्यन्ताः पदम्” इति । त एव वर्णा एव पदम्, न तु तदतिरिक्तं स्फोटाख्यमित्यर्थः ।

[^107]: “अन्वयधिय°” \[च्\] 


[^108]: “°कर्तृकप्र°” \[च्\] 


[^109]: “°भवमायतते” \[च्\] 


[^110]: “वाक्यमिदमेकं” \[च्\] 


[^111]: “स्वरूपमाभासयन्ते” \[च्\] 


[^112]: “अनुपपत्तेः” \[ज्\] 


[^113]: “यथा…त्यादयः”ओम् \[च्\] 


इदमत्राकूतम् । न तावद् वर्णातिरिक्तः पदात्मा कश्चिदुपलभ्यते प्रत्यक्षेण । पदमिति तु व्यपदेशः तानेव वर्णान् बहूनप्येकस्मृतिबुद्धिसमारोहितया वा एकार्थधीहेतुतया वा अभिन्नकारकावस्थावत्तया वालम्बते भाक्तः । न चैवमन्योन्यसंश्रयः । नर्ते पदावधारणादर्थाधिगमो न चार्थाधिगममन्तरेण पदावधारण  मिति । एकस्मृतिबुद्धिसमारोहिणां वर्णानामसत्यर्थवत्तयावबोधे[^114] सुज्ञानत्वात् । तन्मात्रस्य च स्वार्थेन सङ्केतग्रहणस्यापि सुकरत्वात्, तदुत्तरकालत्वाच्च पदमिति कारकशब्दप्रवृत्तेः । इतरथा सर्वेषु कारकशब्देषु दुर्वारमितरेतराश्रयत्वं कार्यसम्बन्धोपहितमर्यादत्वात् कारकाणाम्, तदनुपातित्वाच्च तच्छब्दानाम् । तस्माद् व्यपदेशमात्रानुरोधेन नैकैकवर्णमात्रावभासिनीषु श्रोत्रजासु बुद्धिषु तदाहितवासनालब्धजन्मायां चानुभूतवर्णसङ्कलनात्मिकायां स्मृतिबुद्धावप्यप्रथमानो वर्णविभागोपमर्देन न शक्यः पदात्मा प्रत्यक्ष इति वक्तुम् । नापि निर्भागस्य स्फुटास्फुटत्वे वा भागविपर्यासो वा युज्यते । नो खलु सर्वथादृश्यमानं नाम स्फुटम्, नापि समारोपविषयः । न हि सामान्यात्मनाप्यगृहीता शुक्ती रजतसमारोपगोचरः[^115] । न च निर्भागे पदात्मनि गृहीते किञ्चिदस्यागृहीतमवशिष्यते यदग्रहणादव्यक्तत्वं वा समारोपो वा भवेत् । न च तदेव तदैव तेनैव गृहीतमगृहीतं च सम्भवति । तस्मात् न प्रत्यक्षस्य तदाभासस्य वा गोचरः पदात्मा, नाप्यनुमानस्य अर्थप्रत्ययलिङ्गजन्मनः, परस्पराश्रयप्रसङ्गात् । न तावत् सत्तामात्रेण पदात्मा अर्थप्रत्ययमाधत्ते मैष धात् नित्यत्वेन नित्यमेनम् । तस्मात् स्वज्ञानेन, तच्च स्वज्ञानसमर्थप्रत्ययात् । तथा च सत्यर्थप्रत्यये पदप्रत्ययः, पदप्रत्यये च सत्यर्थप्रत्यय इति व्यक्तमन्योन्याश्रयत्वम् । न चेयमर्थधीर्वर्णेभ्यो नोदेतुमर्हति । ते हि पूर्वमनुभूताः प्रत्येकमनुभूतताक्रमोपसृष्टा एकस्मृतिबुद्धिसमारोहिणः शक्नुवन्त्यर्थधियमाधातुम् । न चाक्रमानुक्रमविपरीतक्रमाणामविशेषो वर्णानां पूर्वानुभवसन्निवेशानुसारित्वात् स्मृतेः । तत्सन्निवेशस्य च विशेषाद्विशेषोपपत्तिः[^116] । अभेदेऽपि च वर्णानां नदी[^117] दीनेत्यादौ पदभेद उपपत्स्यते विनापि स्फोटकल्पनां क्रमभेदानुविधायित्वात् पदभेदस्य[^118] । अर्थप्रत्ययकाकत्वं च न वर्णमात्राणामपि तु क्रमन्यूनातिरेकाद्युपहितानाम् । तत्तदुपधानं च तुल्यत्वेऽपि  वर्णानामन्यदन्यदिति पदभेदसिद्धिः । तस्माद् दृष्टेभ्य एव वर्णेभ्यो दृष्टप्रकारानुपातिभ्योऽर्थप्रत्ययोत्पत्तिरुपपद्यमाना नादृष्टं स्फोटात्मानं दृश्यमानवर्णभेदापह्नवेन कल्पयितुमर्हतीति सिद्धं

[^114]: “°सत्यप्यथार्थवत्तया°” \[ज्\] 


[^115]: “रजतत्वसमारोपविषयः” \[च्\] 


[^116]: “°पत्तेः” \[ज्\] 


[^117]: “न हि हिनेत्या°” \[च्\]  द्रःवि। प। पृः ३८


[^118]: “कारकभेदाभिधायित्वात् पदस्य” \[ज्\] 


ते विभक्त्यन्ताः पदम् इति ।  


“यथादर्शनं विकृता” इति “भाष्यम् ।” गुणान्तरापत्त्यादिभिरादेशरूपेण विकृतत्वम् । “यथादर्शनं” यथाप्रमाणम् । न तु प्रकृतिविकारभावेन, तस्य प्रमाणबाधितत्वादित्यर्थः ।

“वार्त्तिकम्—अर्थप्रत्ययस्तर्हि न प्राप्नोतीति,” स्फोटवादिन उक्तोऽभिप्रायः । उत्तरम्—“अन्त्यवर्णप्रत्ययादिति ।” वर्णेषु प्रत्ययो वर्णप्रत्ययः । अन्त्यश्चासौ वर्णप्रत्ययश्चेति अन्त्यवर्णप्रत्ययः सकलवर्णावगाहिनी स्मृतिः । सा च प्राचः प्रत्येकं वर्णानुभवानपेक्ष्यान्त्या भवति । यद्येवमगृहीतसङ्केतानामप्यसावस्तीति तेषामप्यर्थप्रत्ययप्रसङ्गः स्यादित्यत आह—“पूर्ववर्णप्रतिसन्धानप्रत्ययापेक्षात्” इति । सङ्केतग्रहणसमयः पूर्वः, तद्भाविनो वर्णाः पूर्वे । तेषां प्रतिसन्धानं यावतां यादृशानां यज्जातीयानां गृहीतः सङ्केतस्तादृशास्तावन्तस्तज्जातीया एवैते इत्येवमाकारम् । तदेव प्रत्ययस्तदपेक्षात् । न चासावगृहीतसङ्के तानामप्यस्तीति सन्नप्यन्त्यवर्णप्रत्ययो नार्थस्य प्रतिपादक[^119] इत्यर्थः । “अभिधेयस्य क्रियान्तरयोगाद् विशिष्यमाणरूपः शब्दो नाम ।” अन्तरशब्दो विशेषवनः क्रियाविशेषयोगाद्धेतोरित्यर्थः । एतदुक्तं भवति, यस्याभिधेयं क्रियाविशेषसम्बन्धेन विना न पर्यवस्यति तन्नाम । आख्यातार्थस्तु यद्यपि क्वचित् क्रिययापि सम्बध्यते, यथा अभिक्रामं जुहोति, भुक्त्वा व्रजति इत्यादिषु, तथापि जुहोति व्रजतीत्यादयो न क्रियासम्बन्धमन्तरेण न पर्यवस्यन्ति, अपि तु तत्समभिव्याहृता अपि सम्बध्यन्ते । नामार्थस्तु न पूर्वापरीभूतस्वप्रधानक्रियापदार्थमन्तरेण पर्यवस्यति । अत एवाहुः—

[^119]: “प्रत्यायकः”  \[च्\] 


यत्रान्यत् क्रियापदं न श्रूयते, तत्रास्तिर्भवन्तीपरः प्रयोक्तव्यः[^120] । तथा च “ब्राह्मणे”ऽभिक्रामं भोक्तुं भूक्त्वेत्यादयश्च समुच्चयाद्यर्थाः[^121] क्रियाविशेषमन्तरेणापर्यवस्यन्तो नामत्वेन सिद्धा[^122] भवन्ति । अस्योदाहरणमाह—“यथा ब्राह्मण” इति । उदाहरणस्यार्थमाह—“क्रियाकारकसमुदायः कारकसङ्ख्याविशिष्टः ।” अत्र हि क्रियाशब्देन ब्राह्मणस्य भावो ब्राह्मणस्य भावो ब्राह्मणत्वमभिमतं भावशब्दस्य क्रियार्थत्वात् । भविता च ब्राह्मणः कारकम् । तयोर्ब्राह्मणत्वब्राह्मणयोः समुदायः । स च कारकस्य भवितुर्ब्राह्मणस्यैकत्वसङ्ख्यया विशिष्टो ब्राह्मण इत्यस्मात् नामपदाद् गम्यत इत्यर्थः । आख्यातलक्षणमाह—“क्रियाकालयोगाभिधायिक्रियाप्रधानमाख्यातम् ।” क्रियायाः कालयोगः पूर्वापरीभावः । कालयोगाद्धि सम्भवति तदभिधायि । तदनेन पाक इत्यादेर्नामपदाद् व्यवच्छिनत्ति । एवमपि भुक्त्वा भोक्तुमित्यादावपि नाम्नि प्रसङ्गः । अस्ति हि तत्रापि फलावधिपूर्वापरीभूतकर्मक्षणप्रचयप्रत्ययः[^123] । अन्यथा ओदनमिति कर्मसम्बन्धो न स्यादत उक्तं “क्रियाप्रधानमिति ।” स्वनिष्ठा ह्याख्यातात् क्रिया प्रतीयते नान्यतन्त्रा । भोक्तुमित्यादौ तु क्रियान्तरमन्तरेण उपर्यवस्यन्ती[^124] क्रिया गम्यते । व्रजतीत्यादौ तु न तथा । तदिदं क्रियाप्राधान्यम् । तदनेन पचति पचेत पच्यते स्थीयत इत्यादि सर्वमाख्यातं सङ्गृहीतं भवति । न क्वचिदपि नाम्नि प्रसङ्गः । यदप्यस्त्यादि नामाख्यातप्रतिरूपकं, तत्रापि सन्नित्यस्यार्थे सिद्धरूपे तद् वर्तते । न पुनः पूर्वापरीभूतक्रियार्थत्वमिति द्रष्टव्यम् ।

[^120]: द्रः महाभाष्ये २। ३। १। ४, २। ३। १। ११, २। ३। ४६। ४


[^121]: “°द्यपेक्षाः” \[च्\] 


[^122]: “सङ्गृहीता” \[च्\] 


[^123]: “कालावधि°” \[च्\] 


[^124]: “न पर्यवस्यन्तीति” \[च्\] 


“यस्मान्नाम्ना सर्वं पदं व्याप्यते” इति । बाहुल्यं व्याप्त्यर्थः । प्रायेण हि वाक्ये बहूनि नामपदानि, आख्यातं पुनरेकमेवैकस्मिन् वाक्ये, आख्यातभेदे वाक्यभेदादिति । अधिकरणमाक्षिपति—“न पदादर्थाधिगतिरिति ।” पदेन हि विशेषो वाभिधीयते सामान्यं वा ? तत्र विशेषाभिधानं तावद् दूषयति—“विशेष” इति । अनवस्थानमनवधारणमिति । सामान्याभिधानमास्थायाह—“न पदस्येति ।” दूषयति—“न सामान्य  स्येति ।” व्यवहाराय हि वाक्यमुच्चारयन्ति वृद्धाः, न तु व्यसनितया । न चास्ति सामान्यसाध्यः कश्चिद् व्यवहारः, किं तु सर्वो व्यवहारो विशेषसाध्यः । न चास्य पदं वाचकम्, तद् वाक्यमेव वाक्यार्थस्य वाचकमिति न पदार्थचिन्तावसर इत्याक्षेपः[^125] । समाधत्ते—“न सामान्यविषयत्वे सतीति ।” न तावत् पदातिरिक्तमस्ति वाक्यं नामेत्युक्तमधस्तात् । न च वर्णमालैव पदार्थप्रतिपादनावान्तरव्यापारानपेक्षा वाक्यार्थबोधनीति युक्तम् । अनपेक्षितसङ्के तग्रहायास्तस्यास्तदवबोधने प्रथमश्राविणोऽप्यविदितसङ्केतस्य वाक्यार्थबोधप्रसङ्गः । सङ्केतग्रहापेक्षत्वे[^126] वाक्यार्थेन सहानन्त्यव्यभिचाराभ्यां वाक्यस्य सङ्केतग्रहासम्भव इत्यकामेनापि पदानां स्वार्थे सङ्केतोऽभ्युपगन्तव्यः । तस्मात् पदानां सामान्यमर्थः । तत्प्रतिपादनावान्तरव्यापाराणां च यथा वाक्यार्थप्रतिपादकत्वं तथास्माभिः “तत्त्वबिन्दौ” निपुणतरमुपपादितम् । सेयं पदात् सामान्यप्रतीतिः गौरिति वा अश्व इति वा सर्वगवीषु सर्वाश्वेषु चोपसर्पन्ती शुक्ल इति वा कृष्ण इति वा विशेषश्रुत्या नियम्यत इत्यर्थः । पृच्छति—“कथं पुनरियमिति ।” तिष्ठति गच्छतीत्यादयोऽपि न पदत्वेन विशेषे वर्तितुमर्हन्ति सम्बन्धग्रहासम्भवात् । तस्मादेतेऽपि सामान्यवचना इति भावः । उत्तरम्—“नैवेयमिति ।” तदेवं पदस्य सामान्यवाचकत्वनिश्चयादाकृतिव्यक्त्योश्च पदात् प्रतीतेर्वादिनां विप्रतिपत्तेर्भवति संशयः किं त्रितयमर्थ आहो अन्यतम इति । एवं तावत् सामान्यावगमाद् वाचकत्वं विनिश्चित्य चिन्तान्तरावतारो[^127] दर्शितः । सम्प्रति द्वितयावगमात् पदस्य वाचकत्वशङ्कैव नास्ति । तस्माद् युक्तश्चिन्तान्तरावतार[^128] इत्याह—“भवतु वेति ।” प्रतीतिसिद्धमनुजानाति—“क्रिया च तत्साधनं चेति,” भविता गौरित्यर्थः ॥ ५८ ॥

[^125]: “°पार्थः”  \[च्\] 


[^126]: “यतः सं°”  \[च्\] 


[^127]: “चिन्तावतारः”  \[ज्\] 


[^128]: “°श्चिन्तावतार”  \[ज्\] 


व्यक्त्याकृतिजातिसन्निधावुपचारात् संशयः ॥ २ । २ । ५९ ॥

“किमन्यतमः पदार्थ उत सर्वमिति भाष्यम् ।” तत्रान्यतमार्थमाह “वार्त्तिककारः किं व्यक्तिरिति” ॥ ५९ ॥

याशब्दसमूहत्यागपरिग्रहसङ्ख्यावृद्ध्यपचयवर्णसमासानुबन्धानां व्यक्तावुपचाराद् व्यक्तिः ॥ २ । २ । ६० ॥

अत्र याशब्दादिप्रयोगसामर्थ्याद् व्यक्तिरेव पदार्थ इत्येके मन्यन्ते । स्यादेतत्, व्यक्तिवदाकृतिरपि भिद्यत इत्याकृतेरप्यभिधायकं कस्मान्न भवतीत्यत आह—“आकृतेरपीति ।”

गोत्वं च जातिरुपाधिर्भविष्यति । तेन नातिप्रसङ्गः । न चोपाधेरभिधानम् । अनभिहितस्यापि तच्छब्देनोपहितावच्छेदकत्वदर्शनात् । यथा गार्गिकया श्लाघत इत्यत्र श्लाघोपाधिविहितो बुञ् न श्लाघामाहेति भावः ॥ ६० ॥

न तदनवस्थानात् ॥ २ । २ । ६१ ॥

तमिमं व्यक्त्यभिधाननियमवादिनमपाकरोति—“नानेनेति” ॥ ६१ ॥

सहचरणस्थानतादर्थ्यवृत्तमानधारणसामीप्ययोगसाधनाधिपत्येभ्यो ब्राह्मणमञ्चकटराजसक्तुचन्दनगङ्गाशाटकान्नपुरुषेष्वतद्भावेऽपि तदुपचारः ॥ २ । २ । ६२ ॥

नाप्रतीत उपाधिरुपहितावच्छेदाय प्रभवति । न च गार्गिकयेत्यत्रोपाधिर्बुञाभिहितोऽपि[^129] न प्रतीयते श्लाघत इति पदान्तरेण तस्याभिधानात् । यत्र तु श्लाघत इति न प्रयुज्यते न तत्र बुञो भावाभिधायिनः साधुत्वमस्ति । सेयं व्यधिकरणेऽनुपाधौ[^130] गतिः । समानाधिकरणे तु पश्वादावुपाधौ प्रत्ययान्तरशब्दवाच्यत्वमेव, यथा दृतिहरिः श्वेति । अत्र हि दृतिहरिरित्येतावतैव पशौ लब्धे तद्विशेषनियमाय श्वेति प्रयुज्यते ।  न च प्रयोगादेवोपाधेर्गम्यमानत्वादनभिधानमिति साम्प्रतम् । तदुपाध्यनभिधायिनस्तत्र प्रयोगे नियमस्य पर्यनुयोज्यत्वात् । अननुयोज्यत्वे तु अनादेर्लोकप्रयोगनियमस्य[^131] सर्वेषामेव शब्दानामनभिधायकत्वप्रसङ्गः । प्रयोगनियमादेव हि तेभ्योऽर्थो गंस्यते[^132] । अथाप्रतिपादकस्य प्रयोगनियमो नोपपद्यत इति यत्र प्रयोगनियमः तत्प्रतिपादकत्वमित्यभ्युपेयते, तदुपाधावपि समानम् तथा च स्मरति भगवान् “कात्यायनः”— तदन्तवाच्यः समानशब्दोऽयम्

[^129]: “°र्ब्युञानभि°” \[ज्\] 


[^130]: °णे उपाधौ ?


[^131]: “प्रयोगस्य” \[च्\] 


[^132]: “तेभ्योऽप्यर्थोऽवगम्यते” \[च्\] 


इति । समानशब्दः समानाधिकरणशब्दः, य उपाधिरसौ प्रत्ययान्तशब्दवाच्य इत्यर्थः । तस्माद् व्यक्तिनियमे अप्रतीता[^133] जातिरशक्ता । न च गोशब्दादन्यदस्याः प्रत्यायकमस्तीति, सापि तेन प्रत्यायनीयेति सिद्धं न व्यक्तिमात्रं पदार्थ इति । “सह …रः ।”

[^133]: “°नियमा या अप्र°” \[ज्\] 


“कटार्थेषु वीरणेषु व्युह्यमानेषु” इति “भाष्यम् ।” कटं करोतीति निर्वर्त्यस्य कटस्य कर्मत्वमनुपपन्नं कारकाधिकारिकत्वात्[^134] कर्मसञ्ज्ञायाः, क्रियानिमित्तस्य च कारकत्वात्, असिद्धस्य च क्रियायाः पूर्वं निमित्तभावायोगात् । तस्मात् तादर्थ्यनिमित्तादेष कटशब्दः कटार्थेषु वीरणेषु व्युह्यमानेषु वर्तते[^135] । वीरणानां च रच्यमानानामस्ति कटक्रियापूर्वभावित्वेन निमित्तभाव इति ॥ ६२ ॥

[^134]: “°कारीयत्वात्” \[च्\] 


[^135]: “रच्यमानेषु प्रयुक्तः” \[ज्\] 


आकृतिस्तदपेक्षत्वात् सत्त्वव्यवस्थानसिद्धेः ॥ २ । २ । ६३ ॥

यदि न जात्या विना व्यक्तिनियम इति जातिरभिधेया, हन्त भोः साप्याकृत्या नियम्यत[^136] इत्याकृतिरेवाभिधीयतामित्याह—“यदि तर्हीति । आकृ…द्धेः ।”

[^136]: “नियन्तव्येत्या°” \[च्\] 


एतदपि दूषयति—“अत्रापि तदेवोपस्थितं न तदनवस्थानादिति ।” संस्थानेनापि व्यज्यमाना जातिरेकार्थसमवायाद् व्यज्यते च व्यवस्थाप्यते च । सा तु व्यक्तिसंस्थानाभ्यां व्यावर्तमानाभ्यामनुवर्तमाना ताभ्यां भिन्नभिन्नबुद्ध्याध्यववसीयते,[^137]  तादृशी च व्यक्तिसंस्थानाभिधानानपेक्षेणापि पदेन शक्या बोधयितुम् । संस्थानं तु व्यक्तिवद् भिन्नम् आनन्त्यव्यभिचाराभ्यामशक्यसङ्केतग्रहणं जात्यभिधानानपेक्ष्यमशक्यं[^138] पदेन बोधयितुमिति न संस्थानापरनामा आकृतिः पदार्थ इत्यर्थः । नापि जातिद्वारेण व्यक्तिवदाकृतिः पदार्थो जात्या सहासम्बन्धादित्याह—“यस्य च जात्या योग” इति ॥ ६३ ॥

[^137]: “मानाऽभिन्नबुद्ध्याऽव°” \[च्\] 


[^138]: “°धानमनपेक्ष्य न शक्यम्”  \[च्\] 


व्यक्त्याकृतियुक्तेऽप्यप्रसङ्गात् प्रोक्षणादीनां मृद्गवके जातिः ॥ २ । २ । ६४ ॥

अस्तु तर्हि जातिरेव पदार्थः । तत्र हि सुकरः सङ्गतिग्रहो[^139] व्यभिचाराभावात्, व्यक्त्याकृत्योस्तु व्यभिचारः । जात्यभिधायिनश्च व्यक्तावाकृतौ चौपचारिकः प्रयोगो भविष्यतीत्यभिप्रायेणाह—“अस्तु तर्हीति ।” शेषमस्यातिरोहितार्थम् । “व्यक्त्या …तिः ।”

[^139]: “सङ्केतग्रहः”  \[च्\] 


“एकमनेकत्र वर्तत इति प्रतिजानानो नानुयोक्तव्यः । उभयेन व्याघातादिति ।” यद्येकमनेकत्र वर्तमानं प्रतिव्यक्ति सर्वात्मना वर्तते, नैकमनेकत्र वर्तत इति किन्तु अनेकमनेकत्रेत्यापन्नम्[^140] । एवं चानुयोगाधिकरणव्याघातः । अथैकमनेकत्र वर्तमानं प्रतिव्यक्त्येकदेशेन वर्तते, तथापि नैकमनेकत्र वर्तते किं त्वनेकमनेकत्रेति एकदेशानामनेकत्वादिति । सोऽयमुभयेन व्याघात उक्तोऽवयविवादे ॥ ६४ ॥

[^140]: “सर्वात्मना वर्तते इति किन्तु अनेकमनेकत्र वर्तत इति प्राप्तम्”  \[च्\] 


नाकृतिव्यक्त्यपेक्षत्वाज्जात्यभिव्यक्तेः ॥ २ । २ । ६५ ॥

व्यक्त्याकृतिजातयस्तु पदार्थः ॥ २ । २ । ६६ ॥

तदेवमन्यतमाभिधानानियमं निराकृत्यानियमाभिधानं सिद्धान्तमाह—“व्यक्त्या …र्थः ।”

इदमत्राकूतम् । गोशब्दोच्चारणानन्तरं विदिनसङ्गतेरेकपदे व्यक्त्याकृतिजातिनिर्भासः प्रत्यय उदयमासादयति । न तु यथा गङ्गायां घोषः प्रतिवसति इत्यत्र गौर्वाहीक इत्यत्र वा वाक्ये गङ्गात्वगोत्वापगमोत्तरकालं वाक्यार्थे तत्सम्बन्धानुपपत्तेस्तदविनाभावेन वा लक्ष्यमाणगुणयोगेन वा तीरं वा वाहीको वावगम्यते, तथेहावगतिः । प्रयोगप्राचुर्यादत्यन्ताभ्यासेनातिशीघ्रतया सन्नपि प्रत्ययक्रमो न लक्ष्यते शीघ्रतरबाणहेतुकशतपत्रशतव्यतिभेदवदिति चेत्—न, असति बाधके बलीयसि प्रत्ययाभेदप्रथायामन्यथाकरणायोगात् । तथा च सति न क्वचिदप्यभेदो व्यवतिष्ठेत । तथा च भेदोऽपि न स्याद् अभेदाश्रयत्वाद् भेदस्य । अपि च रूपिशून्या रूपावगतिः रूपं च द्रव्यस्य जातिः । तेन रूप्यमाणत्वाद् रूपि द्रव्यम्, न च येन यद्रूप्यते तदनवगमे तस्यावगमः, यथा नार्थमन्तरेण बुद्धेरुपलम्भनम् । तस्मात् जात्युपलम्भो द्रव्योपलम्भैकदेशो न द्रव्योपलम्भमन्तरेण केवलः सम्भवति । तस्मादेकोपलम्भगोचरत्वान्न जातिजातिमतोर्लक्ष्यलक्षणभावः । स चोपलम्भः शब्दज्ञानानन्तरं जायमानः शाब्दः । न च वाच्यम् एकोपलम्भगोचरत्वेऽपि जातिव्यक्त्योर्जातिरेव वाच्या न व्यक्तिः, एकवाच्यत्वेऽप्युभयोपलम्भोपपत्तावुभयवाच्यत्वकल्पनानुपपत्तेरिति । कार्यव्यङ्ग्यं हि कारकाणां सामर्थ्यं कार्य एव नाकार्ये । कार्यं चानुभवः । स चैक एवेति न सामर्थ्यभेदकल्पना । तद्द्वारेण तु कर्मण्यप्युच्यते पदमर्थे समर्थमिति । कार्यं च द्वारमेकमिति विषयभेदेऽपि सामर्थ्यमेकमेव । अपि च पुरुषसङ्केताधीनवृत्तीनां[^141] पदानां न किञ्चिदन्यत् सामर्थ्यं नाम प्रमाणगोचरः यदेकमनेकं वा स्यात् । एतेन निरूढलक्षणायां शब्दस्य जात्यभिधानोपक्षीणस्य न व्यक्तौ सामर्थ्यं कल्पनीयम् । अन्यत्राव्यापृतस्य तत्रार्थस्यैव सामर्थ्यमिति यदाहुः, तदपि परास्तम् । स खल्वर्थः प्रतीतो वा व्यक्तिं गमयेद् अप्रतीतो वा ? अप्रतीतस्य  गमकत्वे सदैव व्यक्त्यवगतिप्रसङ्गः, कारणस्य नित्यत्वात् । प्रतीतस्य तु गमकत्वे दुरुत्तरमात्माश्रयत्वम् । न हि जातिप्रत्ययादन्यो व्यक्तिप्रत्यय इत्युक्तम् । तस्मात् साधु पारमर्षं “सूत्रं व्यक्त्याकृतिजातयस्तु पदार्थ” इति ।

[^141]: “°सङ्केतापेक्षवृत्तीनां” \[च्\] 


सम्प्रति अन्यापोहपदार्थवादिनमुत्थापयति—“न व्यक्त्याकृतिजातयः पदार्थ इति केचिदिति । अथ द्रव्यादिवृत्तित्वाद्” इति । गवाश्वस्य तु नाश्रयाश्रयिभाव इति भावः । “जातिमन्मात्राभिधायकोऽपि सच्छब्दो न भवति । कस्मात् ? अस्वतन्त्रत्वादिति ।” जातिमन्तो घटादयः, न चैते घटादिशब्दादिव निरपेक्षात् सच्छब्दात् प्रतीयन्ते, किन्तु सच्छब्दाद् घटादिषु बुद्धिः परिप्लवते । घटादिशब्दापेक्षस्तु सच्छब्दो घटादिनिश्चयहेतुः । तस्माद् घटादिशब्दपरतन्त्रत्वान्न तद्वतो वाचक इत्यर्थः ।

“अथ वेति ।” यद् यत्र परतन्त्रं प्रवर्तते तत् तस्य न वाचकम्, यथा गङ्गागवादिशब्दास्तीरबाहीकादेः । तथा च जातिशब्दा जातिमति । तस्मान्न जातिमद्वाचकाः । ते हि जातिमपेक्ष्य जातिमति वर्तन्ते इतीदृंशं वा अस्वातन्त्र्यमित्यर्थः[^142] । अथ जात्यनपेक्षः कस्मान्न तद्वति प्रवर्तते इत्यत आह—“उक्तं चात्रेति ।” अस्तु तर्हि औपचारिक एव तद्वति प्रत्यय इत्यत आह—“तद्वति चेति ।” यथा आधिपत्यलक्षणो गुणः स्वामिनो जितकाशिनि भृत्येऽप्यस्तीति तत्र स्वामिशब्दः प्रवर्तते, न तथा जातिगुणयोगो व्यक्तेरित्यर्थः । अपि चान्यशब्दोऽन्यत्र प्रवर्तमानः प्रथमं तावदन्यधियमुत्पादयति, अथान्यत्र प्रवर्तते यथा गोशब्दो गवि बुद्धिमुत्पाद्य वाहीके प्रवर्तते । न चेह जातिशब्दस्य जातौ तद्वति च क्रमेण प्रवृत्तिः[^143] । न चौपचारिकस्य वृत्तियौगपद्यमित्याह—“क्रमवृत्त्यभावाद् युगपदसम्भवाच्च ।” गुणोपरागं दूषयति—“अयथार्थज्ञानोत्पत्तिप्रसङ्गाच्च ।” गुणोपरागाद् यथा नीलः स्फटिक इति ज्ञानमयथार्थमेवं सर्वमेव शब्दज्ञानं विना बाधकमयथार्थमेव स्यादित्यर्थः । एकस्वलक्षणाभिधानं दूषयति—“असाधारणेति ।” अशक्यसमयत्वाच्चेत्यपि द्रष्टव्यम् ।

[^142]: “तादृशं पारतन्त्र्य°” \[च्\] 


[^143]: “जातिशब्दो जातौ तद्वातिक्रमेण प्रवृत्तः” \[च्\] 


तदेवम् अन्यापोहवादिनमुत्थाप्य दूषयति—“अत्रास्माभिरिति ।” व्यक्त्या  कृतिजातयस्तिस्रोऽस्माकं पदार्थः । गुणप्रधानभावस्तु क्वचिदेव कस्यचित् । जातिमद्व्यक्त्यभिधाने द्विविधमप्यस्वातन्त्र्यं न सम्भवति शब्दानाम् । न तावद् व्यक्तिज्ञाने जनयितव्ये तदर्थं जातिज्ञानं पूर्वमपेक्षते शब्द[^144] इति सम्भवति द्वयोरप्येरविज्ञानवेद्यत्वनियमेन पौर्वापर्यायोगात् । नापि विशेषवाचकं पदं विना जातिशब्दानां[^145] बुद्धिपरिप्लवात् तद्विनिश्चयाय विशेषशब्दापेक्षया अस्वातन्त्र्यम्, स्वविषये जातिशब्दाद् बुद्धेरपरिप्लवात् । जातिमद्व्यक्तिमात्रमस्य हि विषयो न चात्र बुद्धिपरिप्लवः । व्यक्तिनियमस्तु न विषय इति न तत्र बुद्धिपरिप्लवो दुष्यति । दूराद्धि आरोहपरिणाहवद्द्रव्यमात्रं गोचरः प्रत्यक्षस्य । न तु स्थाणुः पुरुषो वा । न चात्र बुद्धिपरिप्लुतिः प्रत्यक्षक्षतिं काञ्चनावहति । न चास्मिन् पक्षे जातिशब्दो व्यक्त्याकृत्योः परशब्दो येनौपचारिकः स्यात् । न च सामानाधिकरण्यं न कल्पते, जातिव्यक्तिशब्दयोरेकार्थाभिधायिनोर्वैयधिकरण्यायोगात् । तस्मात् सर्वमवदातम् ।

[^144]: “°क्षन्ते शब्दाः” \[च्\] 


[^145]: “शब्दात्” \[ज्\] 


एवम् अनेकान्तवादे परोक्तदोषाप्रसङ्गमभिधाय दूषणवाक्यं परोक्तं दूषयन् दोषाभावमाह—“न चैते दोषा” इति । “सत्ताशब्द” इति । सत्तायाः शब्द इति वा विग्रहः, सत्तारूपः शब्द इति वा ? तत्र पूर्वस्मिन् कल्पे सत्ताया न वाचकः सत्ताशब्द इति व्याघातः । उत्तरस्मिन्नपि कल्पे न वाचकः सत्ताया इत्यनेन व्याघातः, सत्ताया इत्यनेन शब्देन सत्तामभिधत्से अथ च तस्य वाचको न सत्ताशब्द इति ब्रूषे, ततो व्याघातः । सत्ताशब्द इति चोपलक्षणार्थं सत्ताया न वाचक इति द्रष्टव्यम् । शङ्कते— “भवदभिप्रायेणेति ।” निराकरोति—“नेति ।” यद्यस्मदभिप्रायार्थं प्रतिपद्यसे, अर्थप्रतीत्यधीनोऽभ्युपगम इति अभ्युपगमं ब्रूषे, तथा च न निषेद्धुमर्हसीति भावः ।

अथ निषेद्धुं प्रत्येमि, न पुनरभ्युपैमीत्याशङ्कामाह—“यच्चेदमिति ।” दूषयति— “तदपि नेति ।” अतथाभूतस्य अपुरुषभूतस्य स्थाणोः तथाभाविभिः पुरुषैः सामान्ये सति अध्यारोपिततद्धर्मणोऽध्यारोपितः[^146] पुरुषत्वादिधर्मो यस्य स तथोक्तः । तस्य प्रधानार्थः पुरुषः । तदाकारा प्रतीतिरित्यर्थः । “सत्तायाः प्रधानसाधनवाचिनेति ।”  सत्ताया भावस्य प्रधानं साधनं व्यञ्जकतया भवितृ द्रव्यम् तद्वाची खलु सच्छब्दः । सत्ताशब्दस्तु द्रव्योपसर्जनभाववाची । न तस्य द्रव्यवाचिना सामानाधिकरण्यमित्यर्थः । “सामानाधिकरण्यस्यासिद्धिः सद्द्रव्यशब्दयोरिति ।” सिद्धिः प्रतीतिः । सा भवन्मते न स्यादिति यदुक्तं कैश्चित् तदपि “अनेन” सामानाधिकरण्यव्यवस्थापनेन “प्रत्युक्तम् ।”

[^146]: “सति अध्यारोपितः” \[च्\] 


“व्याख्यातः” निराकार्यत्वेन । “स्वयम्प्रकॢप्तां वाचोयुक्तिमिति ।” जातिशब्द इति सदादिशब्देषु स्वयम्प्रकॢप्ता या वचनव्यक्तिः तां प्रतिषेधति । तत्र चास्माकं सिद्धसाधनमित्यर्थः । सच्छब्दो जातिशब्दः, तस्य च भेदवाचकत्वं अस्य[^147] सम्मतमिति मन्वानो देशयति—“यदि तर्हीति ।” सुगमः परिहारः । “तथापि नान्वयी न व्यतिरेकी चेति ।” ये ये अनन्ता न ते जातिशब्दवाच्या इति न दृष्टान्तः, सर्वभेदपक्षीकरणात् । नापि यो जातिशब्दवाच्यो न तत्रानन्त्यम्, यथा गोत्वादिकमिति शक्यं वक्तुं जातेरेव भवन्मते व्योमारविन्दायमानत्वादिति भावः । शङ्कते—“अथापीति ।” तथा सत्यन्वयी दृष्टान्तो लभ्यत इति भावः । निराकरोति—“अयमपि नेति ।” विशेषणोपादानविरोधात् । न हि भेदमन्तरेण किञ्चिदस्ति वस्तुसद् यतो विशेषणं व्यावर्तयेदिति भावः ।

[^147]: “नास्य” \[च्\] 


“हेतुभावानभ्युपगमादिति ।” न हि शब्दोऽर्थप्रत्यायने लिङ्गं येन व्यभिचारेण दुष्येत् । न च प्रत्यायकमात्रं व्यभिचारेण दुष्यति चक्षुरादीनामपि नीलादिव्यभिचारेण पीतादौ[^148] वर्तमानतया व्यभिचारिणामप्रत्यायकत्वप्रसङ्गात् । सङ्केतग्रहस्तु सत्यपि भेदानां व्यभिचारे एकैकजातिक्रोडीकृततया सुकर एवेति भावः । “भेदवाचकत्वप्रतिषेधादिति ।” भेदवाचकत्वे निषिद्धे द्रव्यवाचकत्वं निषिद्धं भवति द्रव्यस्य भेदत्वात् । ततश्च सच्छब्दो द्रव्यशब्द इति व्याघात इत्यर्थः ।

[^148]: “नीलाभावे सितादौ” \[ज्\] 


“उक्तोत्तरमेतत् सच्छब्दद्रव्यशब्दयोरेकविषयत्वदिति ।” विशेषमात्रं विषयः सदादिशब्दस्य न पुनर्नियतोऽयमेव नान्य इति विशेषशब्देन चासौ समानाधिकरणेन नियम्यते, न तु प्राप्यते इति[^149] भावः । “सत्ताशब्देन द्रव्यगुणकर्माणि नाक्षिप्यन्ते ।”  सामानाधिकरण्ययोग्यतयेत्यर्थः, तदन्तरेण तदनुपपत्तेः । आक्षेपमात्रं तु शक्यं वक्तुमित्याह—“शक्यं वक्तुमिति ।” पृष्ट्वा सच्छब्दस्य गुणप्रधानभावेन त्रयोऽर्था इति “सूत्रकार”न्यायेनावधारयति—“सदिति चायमिति । अर्थकृत” इति । अर्थः कार्यं तत्कृतः । एतदुक्तं भवति, यस्य कार्येण सम्बन्धस्तत्प्रधानम् । यस्य तु कार्यसम्बन्धावच्छेदकत्वं तदङ्गमिति । “एतेनेति ।” अर्थत्रयाभिधानेन ।

[^149]: “विशेष…प्राप्यत इति नास्ति” \[च्\] 


न हि स्वामिप्रत्ययो भृत्ये भवति, अपि तु तदर्थक्रियाकारितया स्वामिव्यपपदेशमात्रमित्यर्थः । “नात्र क्रमो न युगपत्प्रत्यय” इति, भेदाधिष्ठाने क्रमयौगपद्ये नैकस्मिन् सत्ताविशिष्टद्रव्यप्रत्यये सम्भवत इति । “एतेनेति” सच्छब्दस्य सत्ताविशिष्टद्रव्यवाचित्वाभिधानेन “अयथार्थज्ञानोत्पत्तिप्रसङ्गादिति प्रत्युक्तम् ।” परमार्थस्वच्छधवले हि स्फटिके नीलीद्रव्योपधानात् नीलप्रत्ययो भवतु भ्रान्तः तस्य परमार्थतो नीलगुणासमवायात् । सत्तासमवायस्तु द्रव्यादीनां पारमार्थिक इति न द्रव्यादिषु सदिति प्रत्ययस्य मिथ्यात्वमित्यर्थः ।

“न हि कश्चिच्छब्द” इति । स्वलक्षणानामशक्यसमयतया न कश्चिदपि शब्दो भवतो वाचकोऽभ्युपेयत[^150] इत्यर्थः । “न च जातिशब्दस्येति” जातेरभावादिति भावः । “न जातिशब्दो भेदानां वाचक” इति । “कस्य तर्हीति” पूर्वं भेदान् प्रधानीकृत्योक्तं सम्प्रति तु जातिशब्दानित्येतावता अपौनरुक्त्यम् ।

[^150]: “तद्वाचकत्वेना°” \[च्\] 


“नास्ति विवाद इति ।” अन्यापोहजात्योर्लक्षणाभेदे नाम्नि[^151] विवाद इत्यर्थः ।

[^151]: “नास्ति” \[च्\] 


“द्रव्यसच्छब्दयोश्च सामानाधिकरण्यम्, न च भेदवाचकाः शब्दा इति व्याहतमिति ।” द्रव्यमिति हि विधिरूपम् । एवं सदित्यपि विधिरूपं तच्छब्दौ तयोर्वाचकौ तयोरन्यापोहार्थत्वं व्याहतम् । विधिशब्दौ चान्यापोहार्थाविति च न सम्भवति । न च भेदानभिधायिनोः सामानाधिकरण्यमपि युज्यते । भिन्नाभ्यां हि निमित्ताभ्यामेकस्मिन्नर्थे, भेदरूपे वर्तमानौ समानाधिकरणौ स्यातां[^152] भेदं चेन्नाभिवदतो न तत्र प्रवर्तेयाताम् । अप्रवर्तमानौ च भिन्नप्रवृत्तिनिमित्तमात्रपर्यवसितौ गौरश्व इति  वत् न समानाधिकरणौ भवितुमर्हतः । सोऽयमपरो व्याघातः, भेदानभिधानं च सामानाधिकरण्यं चेति । तदनेन व्याघातद्वयमुक्तम् । तदेतद् व्याघातद्वयं निराचिकीर्षुराशङ्कते—“उपचारतो न व्याघात इति चेत् ।” तदेतद् विभजते— “द्रव्यसच्छब्दाविति ।” तदनेन प्रथमो व्याघातः परिहृतः । द्वितीयं व्याघातं शङ्कित्वा परिहरति—“तावेताविति । ब्रूतः” प्रतिपादयतोऽध्यवस्यत इति यावत् ।

[^152]: “भवेतां भेदं चेन्नाभिधत्तो नैकत्र वर्ते°” \[च्\] 


एतदत्राकूतम् । विकल्पयोनयो[^153] हि शब्दास्तदेवाभिनिविशन्ते यद्विकल्पानां गोचरः, कार्यकारणयोः सामानादिकरण्येन सम्प्रतिपत्तेः । चतुष्टयी चेयं विकल्पानां सदसद्धर्मिसद्धर्मावगाहिनां जातिः गौरीश्वरो नीलं नित्यमित्येवमादीनां न[^154] च विकल्पानां गोचरः, यो विकल्प्यते देशकालावस्थाभेदेष्वेकत्वेनानुसन्धीयते तदेवेदमिति । स एव च शब्दगोचरः, तत्र शब्दानां शक्यसङ्केतत्वात् । न च स्वलक्षणानि त्रैलोक्यविलक्षणान्येवमिति तानि न विकल्पविषयः । न च सामान्यं नाम किञ्चिदस्ति यद्विषयः स्यात् । अत एव न तद्वन्ति स्वलक्षणान्यपि तेषां सामान्यानामभावे तद्वत्तायाः स्वलक्षणेष्वभावात् । अपि चास्तु सामान्यं वस्तुसत् । तथापि नित्यत्वादनुपकार्यतया स्वलक्षणाधारत्वानुपपत्तिः । आधारत्वमपि हि करणत्वमेव । पतनधर्माणो हि बदरादयः कुण्डादिभिरपतनधर्माणः क्रियन्ते । न च नित्यं क्रियत इति नाधेयम् । तथा च वृक्षत्वशिंशपात्वे स्वतन्त्रे एव सामान्ये स्वशब्दाभ्यामवगमिते न गौरश्व इतिवत् सामानाधिकरण्यं भजेताम् । अपि च भवतु नित्यस्याप्युपकार्यत्वेनाधेयत्वम्, तथाप्येतद् विकल्पनीयम्—किं येनैव स्वभावेन तत्स्वलक्षणं वृक्षत्वमुपकरोति तेनैव शिंशपात्वमपि, अथ स्वभावान्तरेण ? यदि[^155] स्वभावान्तरेण, स्वभावभेदेन[^156] स्वभाविभेदादन्यत् स्वलक्षणं शिंशपात्वाधारोऽन्यच्च वृक्षत्वाधार इति पुनरपि गौरश्व इतिवत् सामानाधिकरण्याभाव एव । अथैकेन स्वभावेन स्वलक्षणं सर्वसामान्योपकारि, तथापि स्वभावाभेदेनोपकाराभेदे[^157] तदुपकारा  धीनस्वभावानां सामान्यानां मध्ये एकसामान्यवतः स्वलक्षणस्य एकेन शब्देन विकल्पेन वा ग्रहणे सर्वेषां तदेकोपकारनिबद्धस्वभावानां सामान्यानां ग्रहणात् सद्द्रव्यपार्थिववृक्षशिंशपाविकल्पानां शब्दानां च पर्यायत्वप्रसङ्गः । यथाह 
एकोपकारके ग्राह्ये नोपकारास्ततोऽपरे ।  
दृष्टे तस्मिन्नदृष्टा ये तद्ग्रहे सकलग्रहः ॥  

[^153]: 
तुल° विकल्पयोनयः शब्दा विकल्पाः शब्दयोनयः ।  
कार्यकारणता तेषां नार्थं शब्दाः स्पृशन्त्यमी ॥  




[^154]: “स च” \[ज्\] 


[^155]: “अथ हि” \[च्\] 


[^156]: “स्वभावभेदादन्यत्” \[च्\] 


[^157]: “°भेदे तदुप°” \[च्\] 


 इति ।

तस्मान्न सामान्यवद्भेदगोचरा विकल्पाः । स्वलक्षणभेदगोचरत्वनिषेधेन ज्ञानतद्ग्राह्याकारगोचरत्वमप्यपास्तम् । स्वाकारमबाह्यं बाह्यमध्यवस्यन् विकल्पः स्वाकारबाह्यत्वविषय इति चेत् ? यथाह—

स्वप्रतिभासेऽनर्थेऽध्वसायेन प्रवृत्तिरिति ।  


अथ कोऽयमध्वसायः ? किं ग्रहणम्, आहोस्वित् करणम्, उत योजना, अथ समारोपः ? तत्र स्वाभासमनर्थमर्थं कथं गृह्णीयात्, कुर्याद् वा विकल्पः ? न हि पीतं नीलं शक्यं ग्रहीतुं कर्तुं वा शिल्पकुशलेनापि[^158] नाप्यगृहीतेन स्वलक्षणेन स्वाकारं योजयितुमर्हति विकल्पः । न च स्वलक्षणं विकल्पग्रहगोचर इति चोपपादितम् । नापि[^159] स्वाकारमनर्थमर्थ आरोपयति । न तावदगृहीतः स्वाकारः शक्य आरोपयितुमिति तद्ग्रहणमेषितव्यम् । तत्र[^160] किं गृहीत्वा आरोपयति अथ यदैव[^161] स्वाकारं गृह्णाति, तदैवारोपयति ? न तावत् पूर्वः पक्षः, न हि विकल्पविज्ञानं क्षणिकं क्रमवन्तौ ग्रहणसमारोपौ कर्तुमर्हति । उत्तरस्मिंस्तु कल्पे विकल्पस्वसंवेदनप्रत्यक्षाद् विकल्पाकारादहङ्कारास्पदादनहङ्कारास्पदं समारोप्यमाणो विकल्पो[^162] नास्वगोचरो न शक्योऽभिन्नः प्रतिपत्तुम् । नापि बाह्यस्वलक्षणैकत्वेन शक्यः प्रतिपत्तुं विकल्पविज्ञानेन स्वलक्षणस्य बाह्यस्याप्रतिभासनात् । तस्मादेष विकल्पविषयो न ज्ञानं न ज्ञानाकारो नापि बाह्य इत्यलीक एवास्थेयः । यथाह “भदन्तधर्मोत्तरः”  बुद्ध्या कल्पेकया विविक्तमपरैर्यद्रूपमुल्लिख्यते बुद्धिर्नो न बहिः[^163][^164]

[^158]: “शिल्पिशतेनापि” \[च्\] 


[^159]: “न च” \[च्\] 


[^160]: “तत् किं” \[च्\] 


[^161]: “तदैव गृह्णाति” \[च्\] 


[^162]: “विकल्पो न स्वगोचरो” \[ज्\] 


[^163]: तदेव च पदं निःसत्त्वमाभासते ।


इति, तथापि विकल्पज्ञानाद्[^165] बाह्याभिमुखी प्रवृत्तिस्तदर्थिनां[^166] न स्यात् । तस्मादलीकबाह्यत्वमेषां विषयः । बाह्यभेदाग्रहश्चास्य बाह्यत्वं न पुनर्बाह्याभेदग्रहः । विकल्पगोचरे[^167] बाह्ये तदभेदग्रहस्याशक्यत्वात् । तस्मात् निर्विकल्पकपृष्ठभाविनो विकल्पाः तदुपनीतबाह्यस्वलक्षणभेदं स्वग्राह्यालीकस्यागृह्णन्तः तदभिमुखं प्रवर्तयन्ति व्यवहर्तॄनर्थिनः । पारम्पर्येण तत्सम्बन्धात् प्राप्तेर्न विसंवादयन्ति लोकम् । तेषां च विकल्पविषयाणां न तैरेव विकल्पैः परस्परतो भेदो गृह्यते, नापि विकल्पान्तरैरिति भेदाग्रहादभेदमभिमन्यते पुरुषः । तदभेदाच्चावमर्षाणामभेदः, तदभेदाच्च तद्धेतूनामविकल्पधियामप्यभेदः । तदभेदाच्च स्वलक्षणानामप्यविकल्पधीविषयाणामप्यभेदः । यथाह—

[^164]: यस्तत्त्वं जगतो जगाद विजयी निःशेषदोषद्विषो वक्तारं तमिह प्रणम्य शिरसापोहः स विस्तार्यते ॥ इति श्लोकशेषांशः । द्रः तात्पर्यविवरणपञ्जिका, पृः ४१ ।


[^165]: “विज्ञानाद्” \[च्\] 


[^166]: “°स्तद्वतां” \[च्\] 


[^167]: “विकल्पागो°” \[ज्\] 


एकप्रत्यवमर्षस्य हेतुत्वाद् धीरभेदिनी ।  
एकीधीहेतुभावेन व्यक्तीनामप्यभिन्नता ॥  


इति । तत् सिद्धमलीकं बाह्यं[^168] विषयो विकल्पानां शब्दानां चेति । तच्चेदमन्यव्यावृत्तिरूपं भावाभावसाधारण्याद् अत्यन्तविलक्षणानां सालक्षण्यापादनाच्च ताद्रूप्यानुभवाच्च । तथा हि—यद् भावाभावसाधारणं तदन्यव्यावृत्तिरूपयेव, यथा अमूर्तत्वम् । तत् खलु विज्ञाने च शशविषाणे च साधारणम् । तथा च विवादाध्यासिता विकल्पविषया घटपटादय इति स्वभावहेतुः । गौरस्ति गौर्नास्तीति हि भावाभावसाधारणो गवादिर्विकल्पविषयो विधिरूपस्वलक्षणवद्भावासाधारण्ये नास्तीत्यनेन न सम्बध्येत विरोधात् । अस्तीत्यनेनापि न सम्बध्येत पौनरुक्त्यात् ।  एवमभावासाधारण्येऽपि[^169] नास्तीत्यनेन न सम्बध्येत पौनरुक्त्यात् अस्तीत्यनेनापि न सम्बध्येत विरोधात्[^169] । भावाभावसाधारणग्रहणं च नानिमित्तं नाप्यन्यनिमित्तम् । न हि विधिरूपविषयस्य तत्स्वरूपविषयस्य वा विधिधर्मानुपातिनः तत्र निमित्तभावः सम्भवति । तस्मात् निमित्तवत्तया साधारणग्रहणं व्याप्तं विपक्षात् निमित्तवत्त्वस्य व्यापकस्यानुपलब्ध्या निवर्तमानमन्यव्यावृत्तिविषयत्वेन व्याप्यत इति प्रतिबन्धसिद्धिः । अपि चात्यन्ताविलक्षणानां सालक्षण्यम् अन्यव्यावृत्तिकृतमेव । यथा गवाश्वमहिषमातङ्गानामत्यन्तविलक्षणानामपि सिंहव्यावृत्त्या सालक्षण्यम् । तथा च बाह्यस्य स्वलक्षणस्य विधिरूपस्य परमार्थसतोऽपरमार्थसतात्यन्तविलक्षणेन सालक्षण्यमिति स्वभावहेतुः । बाह्यं हि विधिरूपमप्यगोव्यावृत्तम् । विकल्पविषयोऽपि चेदगोव्यावृत्तस्ततः सालक्षण्यम्, नान्यथा । तथा च सालक्षण्यमपि निमित्तवत्तया व्याप्तं तदनुपलब्ध्या विपक्षाद् व्यावर्तमानं स्वसाध्येन व्याप्यत इति प्रतिबन्धसिद्धिः । अपि चायमनुभूयत एव विकल्पविषयोऽन्यव्यावृत्तिरूपः । तथा हि तदप्रतिभासे गां बधानेति देशितोऽश्वं बध्नीयाद् गोरश्वादभेदेनाप्रतिभासनात् । प्रतिभासे वा कथं नागोव्यावृत्तेः प्रतिभासः ? तस्मादन्यापोहगोचरौ शब्दविकल्पाविति । तदेतदुक्तं “वार्त्तिककृता तावेतावसदद्रव्यव्युदासरूपेण प्रवर्तमानावेकमर्थं ब्रूत” इति । एकं स्वलक्षणम् अध्यवस्यतः । अध्यवसायश्च स्वविशयस्य स्वलक्षणस्य भेदेनाग्रह इत्युक्तम् ।

[^168]: “बाह्यत्वं” \[ज्\] 


[^169]: “केवलं” \[ज्\]  पुस्तकेऽस्ति ।


अत्रोच्यते । जातिस्तावद् उपपादितसद्भावा तत एव तद्वती व्यक्तिरपि परमार्थसती । स्वाभाविकश्च सम्बन्धो व्यक्तेर्जात्या सह नोपकारमपेक्षते । अपि चानित्यस्याप्युपकार्यता[^170] क्षणभङ्गभङ्ग उपपादष्यिते । यथा चैकोपाधिग्रहेऽपि नोपाध्यन्तरविशिष्टग्रहस्तथोपपादितं प्रत्यक्षलक्षणावसरे । न चात्यन्तासतः केनचिदसरूपस्य[^171] प्रथोपपद्यत इति सारूप्यनिमित्तां भ्रान्तिमुपपादयता “वार्त्तिककृता” उक्तम् । उपपादितं चास्माभिः । तस्मात् जातिमत्यो व्यक्तयो विकल्पानां च शब्दानां च गोचरः, तासां  तद्वतीनां[^172] रूपमतज्जातीयव्यावृत्तमित्यर्थः । अतस्तदवगतेर्न गां बधानेति चोदितोऽश्वादीन् बध्नाति । न च शब्दार्थस्य जातेर्भावाभावसाधारण्यं नोपपद्यते । सा हि स्वरूपतो नित्यापि देशकालविप्रकीर्णानन्तव्यक्त्याश्रयतया भावाभावसाधारणी भवति अस्ति नास्तिसम्बन्धयोग्या । वर्तमानव्यक्तिसम्बन्धिता हि जातेरस्तिता । अतीतानागतव्यक्तिसम्बन्धिता च नास्तितेति । सन्दिग्धव्यतिरेकित्वादनैकान्तिकं भावाभावसाधारण्यमन्यथासिद्धं चेति । जातिमती व्यक्तिर्विकल्पगोचरो नालीकमिति कस्य वस्तुना सह सादृश्यायान्यव्यावृत्तिरूपता आस्थीयेत ? अपि चालीकस्य समस्तसामर्थ्यविरहिणोऽत्यन्तविसदृशस्य समर्थेन स्वलक्षणेन विधिरूपेण किं सादृश्यम् ? अन्यव्यावृत्तिरिति चेत् ? नन्वन्यव्यावृत्तिर्भाविकी स्वलक्षणस्य स्वभावो वा अन्यो वा ? न तावत् स्वभावो विधिरूपेण विरोधात् । अविरोधे वा विधिनिषेधयोरेकत्वाद् विधिरूपतानिषेधेनालीकस्य स्वलक्षणसारूप्यायान्यव्यावृत्तिरूपतोपपादनमनर्थकम् । विधिरूपेणातुच्छेन तुच्छस्य सारूप्यमनुपपन्नमिति चेत्, हन्त भोः स्वलक्षणस्यास्ति किं तुच्छमपि रूपं येनालीकस्य तुच्छस्य सारूप्यं स्यात् । तथा सत्ययमेकस्य स्वलक्षणस्य तुच्छातुच्छस्वरूपविरुद्धस्वभावद्वयसमावेशमभ्युपगच्छन् श्लाघनीयप्रज्ञो देवानां प्रियः । न च स्वलक्षणादन्यव्यावृत्तिरलीकमन्यव्यावृत्तं स्वलक्षणेन सरूपयति । तथा सति हस्तिमशकावपि रासभः सरूपयेत् । धर्मो न च स्वलक्षणधर्मो व्यावृत्तिर्भवद्भिरभ्युपेयते ।

[^170]: “च नित्य°” \[ज्\] 


[^171]: “असद्रूपस्य” \[च्\] 


[^172]: “तद्वृतीनां” \[च्\] 


स्यादेतत् । अध्यवसीयमानमपि स्वलक्षणं न परमार्थसत् । अपि तु तदपि कल्पितम् । तस्मात् तस्य विधिनिषेधरूपता न विरुध्येत । वस्तुनि हि विरुद्धधर्माध्यासो विरुध्यते नावस्तुनि, तेन तस्य विधिरूपपरित्यागेन निषेधरूपतामुपादायालीकस्य सारूप्यमुपपद्यते । यथाह—

यच्च गृह्यते यच्चाध्यवसीयते ते द्वे अप्यन्यव्यावृत्ती न वस्तुनी इति । अथालीकस्य स्वलक्षणस्यालीकसादृश्ये किं सिध्यति ? न तावत् तत्र प्रवृत्तिः,  असतः प्रवृत्तिविषयत्वायोगात् । सतस्तु प्रवृत्तिविकल्पस्य[^173] न सादृश्यमसता, सादृश्ये वा वृथालीकस्वलक्षणस्याभ्युपगमः । अथ न वयमलीकं स्वलक्षणान्तरमातिष्ठामहे, किं त्वलीकस्यैव दाहपाकादिसामर्थ्यारोपम् । न चैतत्स्वलक्षणं तस्य सर्वतो व्यावृत्तस्याभिलापसंसगायोग्यत्वेन विकल्पविज्ञानप्रतिभासाभावात् । अभिलापसंसर्गयोग्यस्य चान्वयिनोऽस्वलक्षणत्वात् । तस्मात् तस्यान्वयिनोऽन्यव्यावृत्तिरूपस्यासमर्थस्यापि सामर्थ्यं समारोप्य तत्तदर्थिनो व्यवहर्तॄन्, प्रवर्तयन्तो[^174] विकल्पाः, पारम्पर्येण च वस्तुसम्बन्धात् समर्थं वस्तु प्रापयन्तो न विसंवादयन्ति लोकमिति युक्तमुत्पश्यामः ।

[^173]: “°त्तिविषयस्य” \[ज्\] 


[^174]: “प्रवर्तन्ते लोकवि°” \[च्\] 


अथास्य अतदर्थक्रियासामर्थ्यारोपः किं दृष्टार्थक्रियास्वलक्षणसालक्षण्येन, आहोस्विदनादिवासनावशात् ? तत्र स्वलक्षणेन सर्वतो व्यावृत्तेन समर्थेन समस्तसामर्थ्यविरहिणोऽन्वयिनो न किञ्चिदस्ति सारूप्यम् । अगोव्यावृत्त्या तु सारूप्ये विधिरूपेणापि प्रसङ्गः तस्यास्ततो भेदाभावादित्युक्तम् । अनादिवासनावशात् तु तदारोपे प्रथमदर्शिनोऽपि “नारिकेलद्वीपाद्” आगतस्य वह्नौ दाहपाकादिसामर्थ्यविज्ञानप्रसङ्गः । वह्निस्वलक्षणाद् दाहपाकादिकारिणो भेदाग्रहादलीकस्य तद्रूपसमारोप इति चेत् ? स किं स्वलक्षणे गृह्यमाणे अगृह्यमाणे वा ? न तावद् गृह्यमाणे, तस्य विकल्पज्ञानागोचरत्वादित्युक्तम्[^175] । तत्समयभावित्वविकल्पकं तत्त्वं[^176] गृह्णदपि न विकल्पे स्वविषयं निवेशयति तस्य ततोऽन्यत्वेन तद्वार्तानभिज्ञत्वात् । एवं विकल्पविज्ञानमपि समनन्तरोत्पन्ननिर्विकल्पकव्यापारपरामर्शेऽपि[^177] न स्वलक्षणं गोचरयितुमर्हति तस्याभिलापसंसर्गयोग्यप्रतिभासविषयत्वादित्युक्तम् । समनन्तरप्रत्ययादविकल्पादुत्पत्तेस्तद्व्यापारपरामर्शादतद्गोचरोऽपि[^178] तद्गोचर इवाभासत इति चेत् ? अनुभववासनाप्रभवेषु[^179] विकल्पेषु भवेदपीयं गतिर्न तु परोक्षार्थावगाहिष्वविद्यावासनाप्रभवेषु सम्भवति । अपि चानुभववासनाप्रभवस्यापि तद्गोचरत्वा  भिमानस्तस्मिन्नप्रथमाने तदुत्पत्तिमात्रान्न भवितुमर्हति । अगृह्यमाणे तु वह्निस्वलक्षणे ततो भेदाग्रहेण तद्रूपारोपे त्रैलोक्यरूपारोपप्रसङ्गो नियमहेतोरभावात् । न हि तदानीमगृह्यमाणतया त्रैलोक्याद् वह्निस्वलक्षणस्य कश्चिद् विशेषः । वह्निस्वलक्षणविषयनिर्विकल्पकप्रभवत्वेन तु तन्नियमे अविद्यावासनाप्रभवेषु प्रधानेश्वरादिविकल्पेषु तदभाव इति नियमो न स्यात् । न चाग्रहेण[^180] तदारोपसम्भव इत्युक्तम् । तस्माद् अलीकस्य बाह्यत्वं विकल्पगोचर इति रिक्तं वचः ।

[^175]: “°ज्ञानगोचरत्वाभावादि°” \[च्\] 


[^176]: “तद्” \[ज्\] 


[^177]: “पारम्पर्येऽपि” \[च्\] 


[^178]: “व्यापारपारम्पर्या°” \[च्\] 


[^179]: “°नाभावेषु” \[च्\] 


[^180]: “चाग्रहणे” \[ज्\] 


अपि च ज्ञानाकारवत् स्वलक्षणवच्चालीकबाह्यत्वमपि न विकल्पगोचरो भवितुमर्हति । तद्विकल्पनाधीनम् । उत्पन्नायां कल्पनायामुत्पन्नमिव विनष्टायां विनष्टमिव विकल्पनाभेदे भिन्नमिव न शक्यमेकत्वेन प्रतिपत्तुम्[^181] । भेदानवमर्षादिति चेत् ? किमस्यानवमृष्टमप्यस्ति तत्त्वम् ? ओमिति चेत् ? न तर्हि कल्पितम् । ननु नास्य भेदोऽपि भाविकः । भावो[^182] हि भेदाभेदाभ्यां युज्यते न त्वलीकम् । मा भूद् भेदोऽस्य भाविकः[^182] । कल्पनाधीनं तु तदलीकं तद्भेदाद् भिन्नं प्रतिपत्तव्यम्; अन्यथा तदधीनत्वानुपपत्तेः । इदमेव हि तस्य विकल्पितस्य कल्पनाधीनत्वं यत् कल्पनाभेदाभेदाद्यनुविधानं नाम, तदधीनत्वे तु कल्पितत्वानुपपत्तेरनलीकत्वप्रसङ्गात् । तन्मा नाम भूतामस्य स्वाभाविके नानात्वैकत्वे, न तु भिन्नकल्पनानुपाति शक्यमेकत्वेन प्रतिपत्तुमिति भिन्नं प्रतिपत्तव्यम् । तत्सिद्धं विकल्पागोचरत्वमलीकबाह्यत्वस्य अभिलापसंसर्गायोग्यत्वात् सुखादिस्वलक्षणवत् । अभिलापसंसर्गयोग्यं हि तत्, तेनाशक्यसमयत्वात् सुखादिलक्षणवदिति । शक्यसमयतया खल्वभिलापसंसर्गयोग्यता[^183] व्याप्ता अन्यथातिप्रसङ्गात् । सालीकबाह्यतायाः प्रतिविकल्पं भिन्नाया व्यावर्तमानाभिलापसंसर्गयोग्यत्वमपि व्यावर्तयतीति प्रतिबन्धसिद्धिः । अपि चेदमलीकमगोव्यावृत्तिरूपं वा तद्धर्मो वा ? अगोव्यावृत्तिरूपं चेत्—न, तदसिद्धेऽगवि शक्यं ग्रहीतुम् । अगौश्च गोनिषेधात्मेति गोः सिद्धिमपेक्षत इति दुरुत्तरमितरेतरा  श्रयत्वम् । तद्धर्मत्वे वा गोत्वमेवास्तु भाविकं तद्धर्मो विधिरूपः, कृतमलीकेनाविधिरूपेण । तद्धर्माणां तद्भाविकत्वसाधनं[^184] च निराकृतम् । तस्य च भावाभावसाधारण्यमुपपादितम् । तद्विस्तराद् बिभ्यतोऽपि बहुतरविस्तरे पतिता स्म इत्यास्तामेतत् नास्तिकमानोपमर्दनमिति ।

[^181]: “प्रतिकर्तुम्” \[च्\] 


[^182]: “स्वाभाविकः” \[च्\] 


[^183]: “°संसर्गायो°” \[च्\] 


[^184]: “बाधनं” \[ज्\] 


उपचारतो न व्याघात इति चेदिति शङ्कायाः परिहार“वार्त्तिकम्—न मुख्यासम्भवादिति ।” सर्वत्र मुख्यपूर्वक उपचारो वा समारोपो वा दृष्टः । तव तु राद्धान्ते न विधिविषयः कश्चिदस्ति मुख्यः शब्दो वा विकल्पो वा सर्वस्य निवृत्तिगोचरत्वात् । न चाध्यवसेयो विधिः सम्भवतीत्युपपादितम् अधस्तादिति भावः । “न चान्यापोहपक्ष उपचारो युक्तः, उभयोः प्रधानशब्दत्वादिति ।” न हि सिंहत्वं नाम किञ्चिदस्ति सिंहव्यक्तिषु यन्माणवकेषु न स्यात् अपि तु अप्रसह्यकारित्वादिव्युदासेन सिंहशब्दः सिंहव्यक्तिषु वर्तते । न चायमप्रसह्यकारित्वव्युदासो माणवके नास्तीति सिंहव्यक्तिष्विव माणवकेऽपि सिंहशब्दो मुख्य एव स्यादिति ।

“किं गौरगौरिति ।” अश्वादिरित्यर्थः । प्रैषप्रत्ययपूर्विका[^185] प्रैषस्य प्रैषविषये प्रवृत्तिः सम्प्रतिपत्तिः, अङ्गव्यतिरिक्तस्य चाङ्गिन इति सेनावनादिबहुत्वसङ्ख्यादीनां भवद्भिरभ्युपगमादित्यर्थः ।

[^185]: “प्रैष्यप्र°” \[च्\] 


“क्रियारूपत्वाच्चापोहस्य विषयो वक्तव्य” इति । कर्म विषयः क्रियायास्तद् वक्तव्यमित्यर्थः । “कथमन्यविषयादिति ।” कथमन्यविषयादपोहात् अगोविषयाद् गवि प्रतिपत्तिरित्यर्थः । “अथागोरिति ।” अस्ति हि काचित् क्रिया यान्यस्य वान्यविषया च यथा विज्ञानम् आत्मनोऽर्थः[^186] विषयं वेत्यर्थः । निराकरोति—“केन गोरिति ।” क्रिया हि चेतनानां प्रयत्नपूर्वा भवति । अपोहलक्षणा च क्रिया निषेधरूपा निषेधश्च प्राप्तिपूर्वकः । न हि गोरगोत्वं केनचित् प्रसञ्जितं यत् प्रेक्षावता व्यपोह्येत इत्यर्थः । “कथं चागवीति ।” अगवीति पदेन योऽयं प्रतिषेधो नासौ गोप्रतिपत्तिमन्तरेण  भवतीत्यर्थः । “आख्यानानुपपत्तेरर्थप्रत्ययो न युक्त” इति । अपोहरूपार्थप्रत्ययो[^187] न युक्त इत्यर्थः ।

[^186]: “आत्मनोऽर्थविषयं चे°” \[ज्\] 


[^187]: “°रूपोऽर्थ°” \[च्\] 


“किमपोहो वाच्योऽथावाच्य” इति । अपोहादिशब्देनेत्यर्थः । “यदि वाच्य” इति । स्वरूपेणैवापोहो वाच्यो न चापोहापोहेनेत्यर्थः[^188] ।

[^188]: “न त्वनपोहेनेत्यर्थः” \[ज्\] 


स्यादेतत् । यद्यन्यापोहेन शब्दो न वर्तते कथं तर्हि द्व्यादिविशेषेषु अनेकशब्द एकापोहेन वर्तते ? न ह्यत्रानेकत्वं नाम गोत्वमिव किञ्चिदस्ति सामान्यमित्यत आह—“अनेकमिति चास्य पदस्य द्व्यादिविषयत्वात् सामान्याधिगतौ” एकत्ववर्जितसङ्ख्यात्वसामान्याधिगतौ “विशेष आश्रयितव्यः ।” सङ्ख्यात्वसामान्यमेवैकत्ववर्जितं तत्र द्व्यादिविशेषाधिगतिहेतुर्न पुनरन्यापोहमात्रमित्यर्थः । न ह्यसति सामान्यशब्दाद् एकत्ववर्जितसङ्ख्यासामान्यवाचकादनेकशब्दाद् विशेषाश्रयणे अन्यापोहमात्राद् विशेषाधिगतिरिति योजनीयम् । अब्राह्मणादिशब्दानामपीयमेव गतिः । तत्रापि हि पुंस्त्वसामान्यमेव ब्राह्मणवर्जितक्षत्रियादित्रयासमवेतम्[^189] ब्राह्मणशब्दार्थ इति । “नीलोत्पलशब्दयोश्च प्रधानत्वादिति ।” अनीलानुत्पलव्युदासौ हि प्रधानौ नीलोत्पलशब्दावाहतुः । न ह्येतयोरस्ति विशेषणविशेष्यभावः परस्परासम्बन्धादिति भावः । “एतेन” नीलोत्पलशब्दयोरस्मिन् सिद्धान्ते प्रधानार्थत्वव्युत्पादनेन[^190] “राजपुरुषशब्दौ व्याख्यातौ” प्रधानार्थत्वेन । अत्रापि ह्यराजापुरुषव्यवच्छेदयोर्नावच्छेद्यावच्छेदकभावः । नापि स्वस्वामिभाव इत्यर्थः । “समानाधिकरणार्थश्चेति” शब्दविकल्पयोः परमार्थसद्वस्तुसंस्पर्शासम्भवादित्यर्थः ॥ ६६ ॥

[^189]: “ब्राह्मणबर्जित…समवेतं” \[ज्\] 


[^190]: “प्रधानार्थत्वेन व्युत्पा°” \[च्\] 


व्यक्तिर्गुणविशेषाश्रयो मूर्तिः ॥ २ । २ । ६७ ॥

यत्र हि व्यक्त्याकृतिजातीनां समावेशः, तत्र व्यक्तिनिर्धारणायेदं लक्षणम् ।  तेनाकाशाद्यनवरोधेऽपि न दोषस्तत्राकृतेरभावादिति “भाष्य”मतम् । यदाह “भाष्यकारः, न सर्वं द्रव्यं व्यक्तिरिति ।” यद्यपि गुरुत्वादयः सामान्यगुणाः, तथापि गुणान्तरेभ्यो व्यावर्तमाना गुणविशेषा इत्युच्यन्ते । “अव्यापिन” इति सर्वगतस्य द्रव्यस्य परिमाणं व्यवच्छिनत्ति । मूर्च्छिताः परस्परं संयुक्ता अवयवा यस्य तन्मूर्च्छितावयवम् ।

“कथं पुन”रित्यादि“भाष्य”माक्षिपति “वार्त्तिककारः अधिगतत्वादिति ।” स्वरूपावगमपूर्वकत्वाद् वाच्यप्रतिपादनस्य[^191] स्वरूपावगमोऽपि तन्नान्तरीयकत्वात् सिद्ध इत्याक्षेपाभिप्रायः । निराकरोति—“न, निमित्तत्रैविध्ये सति तद्विशेषविषयज्ञापनार्थत्वात् प्रश्नस्य” शब्दप्रवृत्तिनिमित्तानां त्रैविध्ये सति तद्विशेष एव विषयः तज्ज्ञापनमर्थः प्रयोजनं यस्य प्रश्नस्य स तथोक्तः । एतदुक्तं भवति, सिद्धं कृत्वा भेदमभिधेयत्वं त्रयाणां प्रतिपादितम् । सम्प्रति स एव भेदः प्रतिपाद्यते इति ।

[^191]: “वाक्यप्र°” \[च्\] 


“सूत्रमिति ।” बहूनामर्थानां सूचनादिति भावः । अत्र “भाष्य”व्याख्यानमुपन्यस्यति—“व्यज्यत” इति । दूषयति—“एतत्तु नेति ।” व्यक्तिः पदार्थ इत्येतत् प्रकृतम् । तत्र यथावयविनो व्यक्तेः शब्दार्थत्वम्,[^192] एवमाकाशादीनां चोत्क्षेपणदीनां रूपादीनां च[^193] । तस्मात् तथा लक्षणं व्याख्येयं यथा सर्वः सङ्गृह्यते, अन्यथा “सूत्रकारो”ऽकुशलः स्यात् । तदर्थमाह—“वयं तु ब्रूम” इति । अत्रेदं व्याख्यानम् । व्यक्तिरिति लक्ष्यनिर्देशः । शेषं लक्षणम् । “गुणविशेषा” इति द्वेधा समासः । गुणाश्च ते विशेषाश्चेति प्रथमो विग्रहः । तेनाकृतिर्निराकृता सङ्गृहीताश्च रूपादयो भवन्ति । तथाप्युत्क्षेपणादेः कर्मव्यक्तेरसङ्ग्रह इति द्वितीयो विग्रहः, गुणेभ्यो विशेषा गुणविशेषा गुणेभ्यो व्यावृत्ता उत्क्षेपणादय इति यावत् । तथापि न द्रव्यं सङ्गृह्यते इत्यत आह—“आश्रय” इति । तच्छब्दाध्याहाराद् गुणविशेषाश्रयो द्रव्यमित्यर्थः । “प्रतिपदमिति” गुण इति च विशेष इति च आश्रय इति चेति पदानि । “अथ वा गुणविशेषाणामाश्रय” इति । गुणा रूपादयो विशेषाः कर्माणि गुणेभ्य इत्यर्थात् । तेषामाश्रयश्चेति द्वन्द्व एव  तेषामित्यप्यर्थाद् गम्यते । “तत्र मूर्च्छत इति” मूर्च्छनं सम्बन्ध इह चासौ समवाय इति ॥ ६७ ॥

[^192]: “पदार्थ°” \[च्\] 


[^193]: “°शादीनां च” \[च्\] 


आकृतिर्जातिलिङ्गाख्या ॥ २ । २ । ६८ ॥

जातिश्च तल्लिङ्गानि च जातिलिङ्गानि, तान्याख्यायन्ते[^194] यया सा आकृतिः । शिरःपाण्यादिव्यूह आकृतिर्जातिं मनुष्यत्वादिकमाचष्टे । नासिकाललाटचिबुकादीनां[^195] शिरोऽवयवानां व्यूहो मनुष्यत्वजातिलिङ्गं शिर आचष्टे । “शिरसा पादेन हि गामनुमिन्वन्तीति भाष्यम् ।” यद्यपि गोत्वं प्रत्यक्षमेव नाकृतिव्यङ्ग्यं[^196] तथापि विप्रतिपद्यमानं प्रत्युच्यते अनुमिन्वन्तीति न पुनः सर्वा जातिराकृत्या लिङ्ग्यते । मृत्सुवर्णरजतादिका हि रूपविशेषव्यङ्ग्या जातिर्नाकृतिव्यङ्ग्या । ब्राह्मणत्वादिजातिस्तु योनिव्यङ्ग्या । घृततैलादीनां जातिस्तु गन्धेन वा रसेन वा व्यज्यते । अत एव न सार्षपादीनां तैलत्वमस्ति, तद्व्यञ्जकयोर्गन्धरसभेदयोरभावात् । भाक्तस्तु तैलशब्दप्रयोगः । क्षीरजातिरपि रसव्यङ्ग्यैव । अत एव आमिक्षायाः क्षीरत्वं न तु वाजिनस्य तद्व्यञ्जकस्य रसभेदस्य वाजिनेऽभावाद् आमिक्षायां च भावादिति ॥ ६८ ॥

[^194]: “जातिलिङ्गे ते आख्यायेते” \[ज्\] 


[^195]: “शिरोनासि°” \[च्\] 


[^196]: “आकृति°” \[ज्\] 


समानप्रसवात्मिका जातिः ॥ २ । २ । ६९ ॥

प्रसूत इति प्रसवः समानबुद्धेर्भिन्नेषु प्रसोत्री जातिः । अत्र च या जातिः, सावश्यं समानप्रत्ययं प्रसूते । न पुनर्या समानप्रत्ययं प्रसूते सा जातिः, पाचकादिषु व्यभिचारादिति । व्यक्त्याकृतिभ्यां भेदकत्वमात्रेण चैतल्लक्षणं न तु सर्वथा वेदितव्यम् ।

यस्तु वैयात्यात् प्रत्यक्षेऽपि विप्रतिपद्यते तं प्रत्यनुमानान्याह— “गवादिष्वनुवृत्तिप्रत्यय” इति । “व्यपदेशः” सम्बन्धिना सम्बन्धान्तरस्य विशेषणम् ।  पुरुषो व्यपदिश्यते राज्ञ इत्यनेनेति । “गोर्गोत्वानुवृत्तिप्रत्यया” इति । पूर्वमनुवृत्तप्रत्ययमात्रं पक्षीकृतम् । इह तु गोर्गोत्वानुवृत्तिप्रत्यय इत्यपौनरुक्त्यम् ।

“कीर्तिता” इति । पदार्थलिङ्गं विवक्षितमनन्तरत्वात् । अन्यत्र तु यथालिङ्गं प्रयोग[^197] इति नपुंसकमनपुंसकेनेति नपुंसकत्वं नाशङ्कनीयमिति ॥ ६९ ॥

[^197]: “प्रत्यय”  \[च्\] 


॥ शब्दशक्तिपरीक्षाप्रकरणम् ॥

॥ इति श्रीवाचस्पतिमिश्रविरचितायां न्यायवार्त्तिकतात्पर्यटीकायां द्वितीयाध्याये द्वितीयाह्निकम् ॥

॥ द्वितीयाध्यायः समाप्तः ॥