+++
title = "०६ शब्दपरीक्षा पदवाक्यस्वरूपविमर्शः"

+++

 षष्ठमाह्निकम्—शब्दपरीक्षा

 पदवाक्यस्वरूपविमर्शः

ननु नाद्यापि शब्दस्य निरणायि प्रमाणता ।  
+++(बीजं—कारणम् । पदस्वरूपस्य, वाक्यस्वरूपस्य, तेषां अर्थप्रत्यायन प्रकारस्य च दुर्निरूपत्वात् शब्दप्रामाण्यं दुरवस्थमेवेत्यर्थः ॥)+++बीजं पदार्थवाक्यार्थबुद्धेर्न हि निरूपितम् ॥  

 
उच्यते—किमत्र निरूपणीयम् ? यदनन्तरं हि यद्भवति तत्तस्य निमित्तम् । पदवाक्यश्रवणे सति पदार्थवाक्यार्थसम्प्रत्ययो भवतीति ते एव तत्र निमित्तम् ॥
  
किं पुनरिदं पदं नाम ? किञ्च वाक्यमिति । उक्तमत्र वर्णसमूहः पदम्, पदसमूहो वाक्यमिति ॥
  स्फोटवादोपक्षेपः  
ननु ! एतदेव न क्षमन्ते । न हि वर्णानां समूहः कश्चिदस्ति वास्तवः । तेन कुतस्तत्समूहः पदं भविष्यति ? तदभावाच्च न तरां पदसमूहो वाक्यमवकल्पते । न च वर्णानां व्यस्तसमस्तविकल्पोपहतत्वेन वाचकत्वमुपपद्यते । तस्मादन्य एव स्फोटात्मा शब्दोऽर्थप्रतिपादक इति प्रतिजानते ॥
   स्फोटवादस्य नैयायिकप्रतिकूलत्वम्  
ननु ! एवमस्तु । स्फोटोऽन्य एवार्थप्रतिपादको भवतु । का क्षतिर्नैयायिकानाम् ? कथं न क्षतिः ! आप्तप्रणीतत्वेन हि शब्दस्य प्रमाण्यं तैरुक्तम् । स्फोटस्य च नित्यत्वेन नाप्तप्रणीतत्वम् । अतश्च यस्यानित्यत्वं वर्णात्मनः शब्दस्य साधितम्, नासावर्थप्रतीतिहेतुः । अतो न प्रमाणम् । यश्चार्थप्रतीतिहेतुः स्फोटात्मा शब्दः, तस्य नानित्यत्वम्, न चाप्तप्रणीतत्वमिति+++(शब्दनित्यत्ववत् स्फोटनित्यत्वादिकमपि न वेदप्रामाण्योपपादकम् । इतर व्यावृत्तमीश्वरोपदिष्टत्वमेव तदुपपादकं भवेत् । वेदप्रामाण्यसमर्थनमेव हि न्याय शास्त्रस्य परम उद्देशः ॥)+++ अस्थाने नैयायिकाः क्लिष्टा भवेयुः । तस्मादनित्यानां वर्णानामेव वाचकत्वं प्रतिष्ठापनीयम् । पराकरणीयश्च स्फोट इति ॥
  वर्णा एवार्थप्रत्यायका इति प्रतिज्ञा  
तदुच्यते—गकारादिवर्णावगमे सत्यर्थप्रतीतेर्भावात्, तदभावे चाभावात् तेषामेवार्थप्रत्यायनसामर्थ्यम् । त एव च श्रवणकरणकावगमगोचरतया शब्दव्यपदेशभाज इति न प्रतीत्यनुपारूढः स्फोटो नाम शब्दः कश्चित् प्रत्यक्षानुमानातीतः परिकल्पनीयः ॥
  अनित्यानां वर्णानामर्थप्रत्यायकत्वाक्षेपः  
आह—कथमेवं भविष्यति ? दूरापेता इमे मनोरथाः । कुतो वर्णानामर्थप्रत्यायकत्वम् ? ते हि वर्णा गकारादयः अर्थं प्रतिपादयन्तः समस्ताः प्रतिपादयेयुः ? व्यस्ता वा ? न तावद्व्यस्ताः; एकैकवर्णाकर्णने सत्यप्यर्थप्रतीतेरनुत्पादात् । सामस्त्यं वर्णानां नास्त्येव । तद्धि सत्ता  मात्रेण वा स्यात् ? प्रतीयमानत्वेन वा ? नैयायिकपक्षे तावत् सत्तया यौगपद्यमविद्यमानम्, आशुविनाशिनः शब्दस्य दर्शितत्वात् ॥
  वर्णानां नित्यत्वेऽपि अर्थप्रत्यायकत्वासम्भवः  
अथापि मीमांसकमतेन नित्यः शब्द इष्यते, तत्रापि सत्तया यौगपद्यस्य सकलवर्णसाधारणत्वात्+++(वर्णानां नित्यत्वं सर्वगतत्वं चात्र हेतुः ॥)+++ केन वर्णसमुदायेन कोऽर्थः प्रत्याय्येतेति नावधार्यते ॥
  
अर्थोच्यते—न चक्षुरादीनामिव वर्णानां +++(कारकत्वं—अज्ञातत्वेऽपि स्वरूपत एव कार्यनिर्वर्तकत्वम् ॥)+++कारकत्वम्, येनागृही तानामेव सतां यौगपद्यमात्रमर्थप्रत्यायनाङ्गं स्यात् । +++(शाब्दबोधस्य ज्ञानरूपस्य आत्ममनस्संयोगादिरेव कारकहेतुः । वर्णस्तु ज्ञातस्सन्नेव हेतुः ॥)+++ज्ञापकत्वात्तेषां गृहीतानां सतां धूमादिवत् प्रत्यायकत्वमिति प्रतीतावेव सामस्त्यमुपयुज्यते इति ॥
  
एतदप्यघटमानम् । +++(प्रतीतिः—वर्णनां ग्रहणम् ॥)+++प्रतीतिसामस्त्यं हि किमेकवक्तृप्रयुक्तानां वर्णानाम् ? उत नानापुरुषभाषितानाम् ? तत्र—एकदा अनेकपुरुषभाषितानां कोलाहलस्वभावत्वेन स्वरूपभेद एव दुरवगम इति कस्य सामस्त्यमसामस्त्यं वा चिन्त्येत ? सत्यपि वा तथाविधे सामस्त्ये नास्त्येवार्थप्रतीतिः ॥
  
एकवक्तृप्रयुक्तानां तु प्रयत्नस्थानकरणक्रमापरित्यागात् अवश्यम्भावी क्रमः । क्रमे च सत्येकैकवर्णकरणिकार्थप्रतीतिः प्राप्नोति । न चासौ दृश्यत इति व्यस्तसमस्तविकल्पानुपपत्तेः न वर्णा वाचकाः ॥
   
वर्णविषया अपि बुद्धयस्तथैव विकल्पनीयाः । ता अपि न युगपत्सम्भवन्ति । क्रमे च सति एकैकवर्णबुद्धेरर्थसम्प्रत्ययः प्रसज्येतेति ॥
  अन्तिमवर्णस्याप्यर्थप्रत्यायकत्वासम्भवः  
यदप्युच्यते—पूर्वपूर्ववर्णजनितसंस्कारसहितः—अन्त्यवर्णः प्रत्यायक इति—तदप्ययुक्तम्—संस्कारो हि नाम यदनुभवजनितः, तद्विषयमेव स्मरणमुपजनयति, न पुनरर्थान्तरविषयं ज्ञानमिति । स्मृतिद्वारेणासौ तर्ह्यर्थप्रत्यायकोऽसौ भविष्यतीति चेत्—एतदपि नास्ति, ज्ञानयौगपद्यप्रसङ्गात् । अन्त्यवर्णज्ञानानन्तरं हि पूर्ववर्णस्मरणमिव समयस्मरणमपि तदैवापतति । ततश्च ज्ञानयौगपद्यम् ॥
  
न च क्रमोत्पादे किञ्चित्कारणमुत्पश्यामः । अथापि तेन क्रमेण भवेताम्, तथापि तदानीमन्त्यवर्णज्ञानमुपरतमिति कस्य साहाय्यकं पूर्वं वर्णस्मृतिर्विदधातीति ॥
  
एतच्चानेकपूर्ववर्णविषयामेकां स्मृतिममभ्युपगम्योक्तम् । न पुन रेका सर्ववर्णगोचरा स्मृतिः । कुतः ?
  
भिन्नोपलम्भसम्भूत +++(वासना—संस्कारः । कारणानां सन्त्काराणामनेकत्वे सति तज्जन्यस्मृतेः एकत्वं कथं सम्भवेदित्याशयः ॥)+++वासनाभेदनिर्मिताः ।  
भवेयुः स्मृतयो भिन्नाः न त्वेकाऽनेकगोचराः ॥  

 वर्णसङ्कलनाज्ञानमप्यर्थप्रत्यायकं न  
अथ वदेत्—+++(सङ्कलनाज्ञानं—तावद्वर्णविषकमेकं समूहालम्बनात्मकं, समुच्चयात्मकं वा ज्ञानम् । सदसत् इति तत्कालदृष्ट्या ॥)+++सङ्कलनाज्ञानमेकं सदसद्वर्णगोचरं भविष्यति । तद्रूपारूढाश्च वर्णाः अर्थं प्रत्याययिष्यन्तीति—तदपि दुराशामात्रम्—तथा  विधज्ञानोत्पत्तौ कारणाभावात् । न चेन्द्रियमतीतवर्णग्रहणसमर्थम् । न संस्कारो वर्तमानग्राही भवति । न च युगपदिन्द्रियं संस्कारश्चेमां बुद्धिं जनयतः; संस्कारस्य सहचारदर्शनाद्याहितप्रबोधस्य सतः, स्मरणमात्रजन्मनि निर्ज्ञातसामर्थ्यस्येन्द्रियेण सह व्यापाराभावात् । तस्मात् न वर्णा वाचकाः ॥
  
अतश्चैवम्—यदि ते वाचका भवेयुः, +++(विपरीतेत्यादि—विपरीतक्रमेण वर्णानामुच्चारणेऽपि समूहालम्बनात्मकज्ञाने सर्वेषां वर्णानां विषयत्वात् वाचकत्वापत्तिः ॥)+++विपरीतक्रमप्रयुक्ता अप्यर्थं गमयेयुः । क्रमश्चेदपेक्ष्यते, स व्यतिरिक्ताव्यतिरिक्ततया चिन्तनीयः । अव्यतिरेके त एव ते वर्ण इति कथं न बोधकाः ? व्यतिरेके तु किमप्यधिकं वाचकं अभ्युपगतं भवतीति मत्पक्षमाजिगमिषति भवान् ॥
  व्युत्पत्तेरर्थप्रत्यायकत्वोपक्षेपः  
ननु ? व्युत्पत्तिवशेन शब्दः अर्थप्रत्यायकतामुपयाति । व्युत्पत्तौ च यावन्तो यत्क्रमावर्णा यदर्थमभिवदन्तो दृष्टाः, ते तावन्तः तत्क्रमकास्तमर्थमभिवदिष्यन्तीति किं विकल्पमालया । तदुक्तम्  \[श्लो। वा। १-१-५ स्फोटवाद श्लो ६९\] —
  “
यावन्तो यादृशा ये च यदर्थप्रतिपादने ।  
वर्णाः प्रज्ञासामर्थ्यः ते तथैवावबोधकाः इति ॥  

”  व्युत्पत्तिपदार्थः  
तदुच्यते—व्युत्पत्तिरेवेयं विचारणीया वर्तते । +++(प्रयोज्यवृद्धस्य प्रवृत्तिं पश्यन् बालः तस्य प्रवृत्तिं प्रयोजकवृद्धवाक्यार्थ ज्ञानमूलिकां जानन् हि व्युत्पद्यते ॥)+++परावगतिपूर्विका हि शब्दात् स्वयमवगतिः । परावगतौ च के कियन्तः कथं कमर्थं  प्रतिपादयन्तोऽनेन दृष्टाः येभ्यस्तथैव तमर्थं प्रतीयादिति दुरधिगमा हि वर्णवर्तनी ॥ 
यावन्तो यादृशा ये चेत्येवं तावत्प्रभाषसे ।  
कियन्तः कीदृशाः केचेत्येवं यावन्न पृच्छयसे ॥  

 तस्मात् सर्वप्रकारमवाचका वर्णाः ॥
  स्फोटवादः  
अस्ति चेयं शब्दादुच्चरितात् तदर्थावगतिः । न चेयमकरणिकैव भवितुमर्हति । तदस्याः करणं स्फोट इति +++(अर्थावगतिरूपात् कार्यात् तत्कारणस्य स्फोटस्यानुमानम् ॥)+++कार्यानुमानमिदमस्तु, परि शेषानुमानं वा, अर्थापत्तिर्वा । सर्वथाऽर्थप्रतीतिलक्षणकार्यवशात् कल्प्य मानं तत् करणं स्फोट इत्युच्यते । स च निरवयवः, नित्यः, एकः, निष्कारणक इति न +++(वर्णस्यावगतिहेतुत्वपक्षस्य क्षेपणे—निरसने दक्षाणां दूषणानां पात्रताम् ॥)+++वर्णपक्षक्षेपणदक्षदूषणपात्रतां प्रतिपद्यते । अतश्च स्फोटोऽर्थप्रतिपादकः, शब्दादर्थं प्रतिपद्यामह इति व्यवहारात् । भवतो हि वर्णजनितस्संस्कारोऽर्थप्रतिपादकः । तत्र “शब्दात्” इति प्रातिपदिकार्थीऽनुपपन्नः+++(उपपन्नः—स्फोटस्य शब्दत्वात् । संस्कारस्यार्थप्रतिपादकत्वे त्त्विदमनुपपन्नमेव ॥)+++ ॥
  
अथ वर्णाः शब्दशब्देनोच्यन्ते । ते +++(स्मृतिविषयास्सन्तः ते—इत्यर्थः ॥)+++चार्थप्रतिपादकाः इति—इदमन्यथासिद्धम्—तथापि शब्दात्ऽ इत्येकत्वं विभक्त्यर्थो न सङ्गच्छते । शब्देभ्यः प्रतिपद्यामह इति व्यवहारः स्यात् । स्फोटात्मनि तु शब्देऽर्थ  प्रतिपादके इष्यमाणे “शब्दात्” इति प्रातिपादिकार्थः, विभक्त्यर्थश्च द्वयमप्युपपन्नम्+++(वाक्यस्फोटस्य एकत्वात् ॥)+++ ॥
  वर्णानामर्थबोधकत्वासम्भवः  
ननु ! न स्फोटः शब्दशब्देनोच्यते, किन्तु वर्णा एव । श्रोत्रग्रहणे ह्यर्थे शब्दाशब्दः प्रसिद्धः । त एव च श्रोत्रग्रहणा इति—नैतदेवम्— शब्दत्वस्यापि श्रोत्रग्रहणात्मनो भावात् । निर्झर झाङ्काररवप्रभृतीनां च सत्यपि श्रोत्रग्रहणत्वे +++(शब्दकार्यं—अर्थप्रतीतिः ॥)+++शब्दकार्यनिर्वर्तकत्वानुपपत्तेः । तस्मात् यतोऽर्थप्रतिपत्तिः, स शब्दः । अर्थप्रतिपत्तिश्च स्फोटादेव, न वर्णेभ्य इति स्फोट एव शब्दः ॥
  स्फोटस्य शब्दात्मकत्वम्  
ननु ! +++(एवं सति—श्रोत्राग्राह्यत्वेऽपि अर्थप्रतीतिजनकत्वमात्रात् “शब्द”पद वाच्यत्वे ॥)+++एवं सति धूमादीनामप्यथप्रतीतिहेतुत्वात् शब्दत्वं प्राप्नोति —मैवं वादीः—“अथ गौः” इत्यत्र श्रोत्रजप्रतिभासे बहवोऽर्थाः प्रतिभासन्ते, तत्र कस्तेषां शब्दः—इत्युपक्रम्य, यतोऽर्थप्रतिपत्तिः स शब्द इयुपसंहृते+++(“अथ गौरित्यत्र कः शब्दः ? गकारोत्तरौकारोत्तरविषर्जनीया इत्युपवर्षः” इति शाबरभाष्यम्  \[१-१-५\]  ॥)+++ कुतो धूमादीनां शब्दत्वशङ्कावकाशः ॥
  
ननु चेयमर्थप्रतीतिः वर्णेषु भवत्सु भवन्ती, तेष्वभवत्सु चाभवन्ती तानुत्सृज्य कथं स्फोटकार्यतामुपयायात्—उच्यते—अनन्यथासिद्धं तद्भावभावित्वं तत्कार्यतामवगमयति, नान्यथासिद्धम् । +++(इदं—वर्णानां अर्थप्रत्यायकत्वम् ॥)+++इदं त्वन्यथासिद्धम् ।  का पुनरन्यथासिद्धिः ! स्फोटव्यञ्जकत्वात् वर्णानां तदानन्तर्यमर्थप्रतीतेरुपप्लवते । वर्णाभिव्यक्तः स्फोटोऽर्थप्रतीतिमादधाति । भ्राम्यति जनः वर्णैरियमर्थप्रतीतिरुत्पादितेति ॥
  स्फोटवादे पूर्वोक्तदोषानवकाशः  
ननु स्फोटव्यक्तावप्रीदानीं वर्णानां क्व गतास्ते व्यस्तसमस्तविकल्पाः । आह च भट्टः  \[श्लो-वा-११-५-स्फोट-८४\] 
  “
यस्यानवयवः स्फोटः व्यज्यते वर्णबुद्धिभिः ।  
सोऽपि पर्यनुयोगेन नैवानेन विमुच्यते इति ॥  

”  
भाष्यकृताऽपि—“ननु संस्कारकल्पनायामदृष्टकल्पना” इत्याशङ्क्य प्रतिविहितं “+++(पदस्फोटवाक्यस्फोटाद्यभिव्यक्त्यर्थं श्रुतचराणां तेषां संस्कारस्य हेतुत्वं कल्पनीयम् । पुनस्तैः स्फोटः, ततः शब्दबोधः । एवञ्चेत् संस्कारा एव शब्दबोधजनिका भवन्तु, “तद्धेतोरेव तद्धेतुत्वे मध्ये किं तेन” इतिन्यायात् ॥)+++शब्दकल्पनायां सा च शब्दकल्पना च”  \[शा-भा-१-१-५\]  इति—नैषदोषः—न स्फोटव्यक्तौ विकल्पाः प्रभवन्ति । कुतः ?
  
एके तावदाचक्षते प्रथमवर्णश्रवणवेलायामेव स्फोटोऽभिव्यक्तो भवति+++(स्फोटस्य अखण्डत्वात् प्रथममेवाभिव्यज्यते ॥)+++ । न च द्वितीयादिवर्णवैफल्यम्; तदवगतेरेवातिशयकरणात् । यथा रत्नपरीक्षकाणां प्रथमदर्शने रत्नरूपममलमप्रकाशमानमपि पुनः पुनः परीक्षमाणानां चरमे चेतसि चकास्ति निरवद्यं रत्नतत्त्वम्—एवमिहापि प्रथमवर्णश्रुत्या व्यक्तेऽपि स्फोटे स्फुटतरप्रतीत्यै वर्णान्तराणि प्रयोक्ष्यन्त इति ॥
   ध्वनेः स्फोटव्यञ्जकत्ववर्णांसत्यत्वपक्षः  
अपरे तु वदन्ति—ध्वनय एव स्फोटस्य चचकारात् वर्णपरिग्रहः । परन्तु वर्णाः अपरमार्थाः, स्फोटस्तु परमार्थः । मणिकृपाणाद्यभिव्यङ्ग्ये मुखे सत्यत्वं, श्यामदीर्घतादावसत्यत्वमिति एकाभिव्यञ्जकव्यङ्यत्वेऽपि विशेषः स्पष्टः ॥ व्यञ्जकाः । तैश्च मरुद्भिः अनवयव एव एष स्फोटोऽभिव्यज्यमानः ताल्वादिस्थानकरणसंयोगोपाधिवशोपप्लवमाननानाकारगकारादिभागयोगीव प्रतिभासते । मरुतां चञ्चलत्वादुच्चारितप्रध्वंसिनस्ते तं काल्पनिकाकारमवभासयन्ते । दृष्टं चोपाधिवशादसत्यमपि रूपमवभासमानम् । यथा—कृपाणमणिदर्पणादिव्यञ्जकभेदेन श्यामदीर्घादिरूपं वदनस्य । नादात्मको हि शब्दः वीणावेणुमृदङ्गपटहादिव्यञ्जकर्भदेन नानात्वमुपगच्छन् दृश्यते । तस्मान्न पारमार्थिका एव ते वर्णाः, न च स्फोटस्य व्यञ्जका इति क्व समस्त व्यस्तविकल्पाः प्रभवेयुः ॥
  
उपाधिभेदेन प्रतिभासमाना असत्याकाराश्च तेऽर्थप्रत्ययान्वयव्यति रेकानुविधायिनो दृश्यन्ते ॥
  
तेन यदुच्यते शब्दकल्पनायां कल्पनाद्वैगण्यमिति—तत्रैकगुणाऽपि कल्पना नास्ति । का कथा द्वैगुण्यस्येति । तस्मात् स्फोटात्मकादेव शब्दादर्थप्रत्ययः । वर्णानुविधायित्वं तु तस्यान्यथासिद्धमिति सिद्धम् ॥
  
अपि च तार्किकाणामनुमानप्रियत्वात् तत्परितोषायेदमनुमानमभ्यधायि, न परमार्थतः । परमार्थतस्तु श्रौत्रे प्रत्यये प्रतिभासमानः प्रत्यक्ष एव स्फोटः ॥
   स्फोटस्य प्रत्यक्षत्वसाधनम्  
आह—किमिदमपूर्वं तस्कराचरितं वर्तते—वर्णाः प्रत्यक्षमुपलभ्यमाना अपि दुर्भगाः—दौर्भाग्यवन्तः । सुभागः—सौभाग्यवान् ॥दुर्भगाः न प्रत्यक्षाः, स्फोटः पुनरनवभासमानोऽपि दुर्भगाः—दौर्भाग्यवन्तः । सुभागः—सौभाग्यवान् ॥सुभगः प्रत्यक्ष इति—उच्यते—न ब्रूमः वर्णा न प्रत्यक्षा इति । ते पुनरसन्तोऽपि उपाधिवशाद्वदनदैर्ध्यादिवदवभासन्ते । शब्दस्त्वेको निरवयवः प्रतीयते । तथा च पदमिति वाक्यमिति एकाकारा प्रतीतिरस्ति । न च भिन्ना वर्णास्तस्यामालम्बनीभवन्ति+++(पूर्वोक्तप्रत्येकसमुदायविकल्पदुष्टत्वात् ॥)+++ । न हि सामान्यप्रत्ययः व्यक्त्यालम्बनः, अवयविप्रत्ययो वाऽवयबालम्बनः । न च सेनावनादिबुद्धिवदयथार्था पदवाक्यबुद्धिः, बाधकाभावात् ॥
  पद वाक्यार्थबुद्धीनामैक्यं नौपाधिकम्  
एकार्थप्रत्ययवत्त्वोपाधिकृतेयमेकाकारा बुद्धिरिति चेत्—एका-र्थ प्रतीतिरिदानीं कुतस्त्या ? पदवाक्यप्रतीतिपूर्विका हि पदार्थवाक्यार्थप्रतीतिः, पदार्थवाक्यार्थप्रतीत्याख्यकार्यैक्याच्च पदवाक्यबुद्धिरेकाकारेति दुरुत्तरमितरेतराश्रयत्वम् ॥
  
औपाधिकत्वं च सामान्यावयविबुद्धेरपि सुवचम् । बाधसन्देहरहित प्रतीतिदार्ढ्यात् तत्र परिहार इति चेत्—तदितरत्रापि समानम् । तस्मात् पदबुद्धेः पदस्फोटः, वाक्यबुद्धेश्च वाक्यस्फोटो विषय इति प्रत्यक्ष एव स्फोटः । तत्र पदस्फोटात् पदार्थप्रतिपत्तिः, वाक्यस्फोटाच्च वाक्यार्थ प्रतिपत्तिः ॥
   वाक्यस्फोटनिरूपणम्  
आह—यदि निरवयवः स्फोटात्मा शब्दो भवति, +++(वाक्यस्फोटः, पदस्फोटः, वर्णस्फोटः इत्यनुक्रमश्चेत् वर्णपक्षेऽपि इदं समानमेव । अतश्च पूर्वोक्तकल्पनाद्वयानतिपातः ॥)+++वाक्यमपि शब्द एव । तस्य पदात्मकास्त्वयवा मा भूवन् । तस्य चेत् पदात्मानोऽवयवा भवन्ति, पदस्यापि तर्हि वर्णात्मानोऽवयवा भवन्तु—उच्यते—किञ्चिदुच्छवसितमिव मे हृदयम् । मन्ये भविष्यत्यायुष्मतो विवेकालोकः । बोध्यमानो भोत्स्यसे किञ्चित् । ध्वन्युपाधिभेदप्रवृत्तवर्णभेदावभासविप्रलब्धबुद्धिं भवद्विधं बोधयितुं पदस्फोट एष निरवयवोऽस्माभिर्दर्शितः । परमार्थतस्तु पदस्फोटो वाक्यावयवभूतो नास्त्येव । निरवयवमेव वाक्यं निरवयवस्यैव वाक्यार्थस्य बोधकम् । यथा पदस्यावयवा न सन्ति, तथा वाक्यस्यावयवाः पदानीति+++(“न सन्ति” इत्याकर्षः ॥)+++ । तथा चाहुः—वाक्ये पदानामसत्त्वात् तदर्थे पदार्थानां निरवयवौ वाक्यवाक्यार्थाविति ॥
  
अवयवकल्पनायां हि यथा वाक्यस्यावयवाः पदानि, पदानामवयवा वर्णाः, एवं वर्णानावप्यवयवैर्भवितव्यम् । तदवयवानामप्यवयवान्तरैरित्यानन्त्यात् का व्यवस्था स्यात् । वर्णान् प्राप्य तु यद्यवयवकल्पनातो विरन्तव्यं, तद्वाक्य एव विरम्यताम् ॥
  वाक्यस्याखण्डत्वम्  
एकघटनाकारा हि वाक्यार्थबुद्धिः तथाविधादेव वाक्यादुत्पत्तुमर्हति वृद्धव्यवहाराद्धि शब्दार्थे व्युत्पद्यन्ते व्यवहर्तारः । तत्रास्य पदस्य प्रयोग एव न केवलस्य दृश्यते, व्यवहारानङ्गत्वात्+++(न हि पदेन व्यवहरन्ति, अपि तु वाक्येन ॥)+++ । वाक्यं तु  प्रयोगार्हमिति तत्रैव व्युत्पत्तिः । तत एवार्थसम्प्रत्ययः । +++(अवयवः—पदादिरूपः ॥)+++अवयवप्रतिभासस्तु भ्रममात्रम् । अर्थोऽपि वाक्यस्य एक एव नरसिंहाकारः । जात्यन्तरं हि नरसिंहो नाम । तत्र न नरार्थः, नापि सिंहार्थः ॥
  वाक्यार्थस्याप्यखण्डत्वम्  
एवं पदार्थेभ्योऽन्य एव वाक्यार्थः, पानकादिवत् । यथा पानकः शर्करानागकेसरमरीच्यादिभ्योऽर्थान्तरमेव, यथा च सिन्दूरहरिताललाक्षादिभ्योऽर्थान्तरमेव चित्रम्, यथा वा षड्जर्षभगान्धारधैवतादिभ्योऽर्थान्तरमेव ग्रामरागः; तथा पदेभ्यो वाक्यम्, पदार्थेभ्यो वाक्यार्थः ॥
  
कथं तर्हि +++(तदंशावगमः—तदंशतया प्रतीतिः ॥)+++तदंशावगम इति चेत्; कल्पनामात्रं तत्, नासौ परमार्थः । तच्छब्दानुगमे तदर्थानुगमदर्शनात् पारमार्थिकत्वं भागानामिति चेत्—न—कूपसूपयूपानामेकाक्षरानुगमेऽप्यर्थानुगमाभावात् ॥
  
न च केवलानुगममात्रेण तत्कारणभावो वक्तुं शक्यः, +++(करितुरगादौ गच्छति रेणुरुत्तिष्ठति । तत्रैव मार्गें अकस्मात् पिपीलिकाऽपि गच्छति । अत्र पिपीलिकापि रेणूद्गमहेतुस्स्यात् ॥)+++रेणुपटलानुगामितया करितुरगादिवत् पिपीलिकापङ्क्तेरपि दृश्यमानायास्तत्कारणत्वप्रसङ्गात् । तस्मात् प्रकृतिप्रत्ययांशवत् असत्पदार्थपरिकल्पनं वाक्यार्था वगमोपायतयाऽऽश्रीयते, न त्वर्थस्तदीयः तत्राश्वकर्णादिवदुपलभ्यते ॥
  असत्यानामपि सत्यप्रत्यायकत्वम्  
असत्यमपि सत्योपायतां प्रतिपद्यमानं दृश्यते । अलीकाहिदंशादयः सत्यमरणकारणं भवन्ति । लिप्यक्षराणि चासत्यान्येव सत्यार्थप्रतिपत्तिमादधति ॥
   
स्वरूपसत्यानि+++(अलिदंशभ्रमः खलु सत्य एव । रेखा अपि सत्या एव ॥)+++ तानीति चेत्—न—रेखारूपतया तेषामर्थाप्रति पादकत्वात् । गकारोऽयमित्येवङ्गृह्यमाणा रेखा अर्थप्रत्ययहेतवः । ता+++(येन—रेखात्वेन । येन च—वर्णत्वेन ॥ अलिदंशभ्रमेऽपि, भ्रमत्वेनं न तस्य मरणहेतुत्वम् । अपि तु प्रमात्त्वभ्रान्त्यैव ॥)+++येन रूपेण सत्याः, तेन नार्थप्रदिपादकाः; येन चार्थप्रतिपादकाः, तेन न सत्या इति ॥
  प्रकृतिप्रत्ययादिविभागानामपारमार्थिकत्वम्  
ननु प्रकृतिप्रत्ययाद्यंशा अपि परमार्थसन्त एव; तथा प्रतिभासात्, अर्थप्रत्ययहेतुत्वाच्च—नैतदेवम्—अन्वाख्यानभेदेन तेषां स्वरूपेणेयत्तानिश्चयानुपपत्तेः । भवतीत्यत्र भूशब्दः प्रकृतिः क्वचिदन्वाख्यायते, क्वचिद्भवशब्दः+++(भव इव आचरति भवति इति क्विप् ॥)+++ । प्रत्ययादेशागमगुणवृद्धिवर्णलोपाद्यन्वाख्यानविसंवादात् कः पारमार्थिकः प्रकृतिप्रत्ययविभागः ? कल्पनामात्रं त्वेतत् इयं प्रकृतिः, एष प्रत्यय इति । एवं पदार्थानामपि वाक्यार्थपरिकल्पनयैवापोद्धारः । तदुक्तम्  \[वाक्य-३-१\] —
  “
पदं कैश्चिद्विधा भिन्नं चतुर्धा पञ्चधाऽपि वा ।  
अपोद्धृत्यैव वाक्येभ्यः प्रकृतिप्रत्ययादिवत् इति ॥  

”  पदानामपि अपारमार्थिकत्वम्  
अपि च पारमार्थिकत्वे पदानां नियतमविसंवादिरूपं प्रतीयेत विसंवादि तु तत् । +++(“भवति” इति तिङन्तमपि, भवच्छब्दः सप्तम्यन्तमपि ॥)+++नामाख्यातसाधारणवर्णसन्निवेशदर्शनात् न नियत  तेषां रूपम् । अतः काल्पनिकमेव तत, न वास्तवम् । न च निश्चेतुमपि तत् पार्यते । “कालेनदन्तिनागाः” इत्यत्र कीदृशः पदविभागः ? अर्थ द्वयोपपत्तेः । उभयत्र च वर्णतुल्यत्वात् । किं कालेन—कृष्णेन दन्तिना —हस्तिना अगाः—त्वं गतः—इत्मेवमेतानि पदानि व्यवस्थाप्यन्ताम्, अथ काले—समये, नदन्ति—शब्दायन्ते—नागा—करिणः फणिनो वेति । तस्मादनियमात् न पदतदर्थविभागः पारमार्थिकः ॥
  
अथ प्रथमप्रतिपन्नवाक्यार्थानुसारेण पदतदर्थविभागो व्यवस्थाप्यते, तर्हि किं तेन तदानीं व्यवस्थापितेन ? वाक्यार्थस्य प्रथममेव प्रतिपन्नत्वात् ॥
  
किञ्च दध्यत्र मध्वत्रेति दधिमधुपदयोरिकारोकारयोरदर्शनेऽपि तदर्थसम्प्रत्ययो दृश्यते । तस्मादपि न पारमार्थिकः पदवर्णविभागः । निरस्तावयवं वाक्यं तथाविधस्यैव वाक्यार्थस्य वाचकमिति सिद्धम् ॥
  स्फोटस्य परमतत्त्वरूपत्वम्  
ननु यथा पदेषु वर्णा न सन्ति, वाक्येषु पदानि न सन्ति, तथा महावाक्येष्ववान्तरवक्यान्यपि न स्युः । ततः किम् ? महावाक्यान्यपि प्रकरणापेक्षया न तात्त्विकानि स्युः । ततः किम् ? +++(प्रकरणं निर्दिष्टविषयकम् । शास्त्रं तु समग्रम् ॥)+++प्रकरणान्यपि शास्त्रापेक्षया न स्युः । ततोऽपि किम् ? एकमेवेदं शास्त्रतत्त्वमविभागमद्वयमापतति ॥
  
उच्यते—यदि तत्त्वं पृच्छसि, बुद्ध्यसे वा—तदा एवमेवैतत् साधो ! शब्दब्रह्मैवेदमद्वयमनाद्यविद्यावासनोपप्लवमानभदमर्थभावेन  विवर्तते+++(विविधं प्रतीयते । विविधं परिणमत इति वा । वाक्यपदीये विवर्तपरिणामशब्दौ पर्यायता प्रयुक्तौ ॥)+++ । न तु वाचकाद्विभक्तं वाच्यमपि नाम किञ्चिदस्ति । तस्मात् काल्पनिक एव वाच्यवाचकविभागोऽयमविद्यैव +++(विद्योपायः—ज्ञानसाधनम् । असत्यात्सत्यसिद्धेरिदं मूलम् ॥)+++विद्योपाय इत्याश्रीयते । वाग्रूपता तत्त्वम्, सर्वत्र +++(प्रत्यये—प्रतीतौ । “न सोऽस्तिप्रत्ययो लोके यश्शब्दानुगमादृते” इति हरिः ॥)+++प्रत्यये तदनपायात् । यथोक्तम  \[वाक्य-१-१२५\] —
  
वाग्र्पता चेदुत्क्रामेदवबोधस्य शाश्वती ।  
+++(ज्ञानं जातमपि “घटोऽयं” इत्यादिप्रत्यवमर्शः यावन्न जातः, तावत् अर्थप्रकाशात्मकमपि तत् न तथा ज्ञायेत । व्यवहारानुगुण्यापादनमेव ज्ञानकृत्यम् ॥)+++न प्रकाशः प्रकाशेत सा हि प्रत्यवमर्शिनी इति ॥  

  वाक्तत्त्वप्रभेदः  
सा चेयं वाक् त्रैविध्येन व्यवस्थितैवावभासते—वैखरी, मध्यमा, पश्यन्तीति+++(परासञ्ज्ञकस्तु शब्दः अनिर्वचनीय इत्यदभिप्रायेणात्र नोक्तः ॥)+++ । तत्रेयं स्थानकरणप्रयत्नक्रमव्यज्यमानगकारादिवर्णसमुदायात्मिका या वाक्, सा वैखरीत्युच्यते । विखर इति देहेन्द्रियसङ्घात उच्यते । तत्र भवा वैखरी । तदुक्तम्—
  
स्थानेषु विवृते वायौ कृतवर्णपरिग्रहा ।  
वैखरी वाक् प्रयोक्तॄणां प्राणवृत्तिनिबन्धना इति ॥  

  
या पुनरन्तस्सङ्कल्प्यमानक्रमवती श्रोत्रग्राह्यवर्णरूपाभिव्यक्तिरहिता वाक् सा मध्यमोच्यते । तदुक्तम्—
   “
केवलं बुद्ध्युपादाना क्रमरूपानुपातिनी ।  
प्राणवृत्तिमतिक्रम्य मध्यमा वाक् प्रवर्तते इति ॥  

”  
या तु ग्राह्यभेदक्रमादिरहिता स्वप्रकाशसंविद्रूपा वाक्, सा पश्यन्तीत्युच्यते । तदुक्तम्—
  “
अविभागात्तु पश्यन्ती सर्वतः संहृतक्रमा ।  
स्वरूपज्योतिरेवान्तः सूक्ष्मा वागनपायिनी इति ॥  

”  
तदलमतिप्रसक्तानुप्रसक्त्या । द्राधीयसी चर्चेयं प्रकृतान्तरायकारिणीति न प्रतन्यते ॥
  सर्वं व्यवहारमात्रम्  
इह त्वेतावतैव पुनः प्रयोजनं—वर्णपदपूर्वको व्यवहारः न भवतीति । वाक्येन लोके व्यवहारात्, तस्य चावयवावयविव्यवस्थाऽनुपपत्तेः निर्भागमेव तत् वाचकं, निर्भागश्च तस्य वाच्यो ऽर्थ इति । अवान्तरवाक्यमपि प्रयोगयोग्यं व्यवहारकारणमिति तन्न निह्नूयते । अविद्यावस्थेयं वर्तते । तत्रेयं व्यवहारवर्तनी यथादृश्यमानैवास्तु । विद्यायां सर्वमेवेदमसारमिति+++(शून्यविवर्तवादः, विज्ञानविवर्तवादः, शब्दविवर्तवादः, ब्रह्मविवर्तवादश्चेति चत्वारो विवर्तवादाः प्रायः शब्दभेदमात्रे पर्यवस्यन्ति । निरूपणप्रक्रिया तु समाना ॥)+++ ॥
  
+++(वाक्यमेव कल्पितं चेत् किमु वक्तव्यं प्रत्येकपदानां वर्णानां वा !)+++पदेन तु वर्णेन वा व्यवहाराभावात्, तस्य केवलस्याप्रयोगात् तत्स्वरूपमस्यामपि दशायां न वास्तवमिष्यत इति ॥
   स्फोटवादोपसंहारः  
तस्मादेकक्रमविरहितः कल्पितासद्विभागः  
वाक्यस्फोटो जनयति मतिं तादृशीं स्वाभिधेये ।  
वर्णास्त्वेते प्रकृतिलघवः कल्पनैकप्रतिष्ठाः  
तस्मिन्नर्थे विदधति धियं नेत्यलं तत्कथाभिः ॥  

 
—स्फोटवादोपसंहारः—
  स्फोटवादनिराकरणम्  
अत्राभिधीयते—किमयमनुमानमहिम्ना स्फोटाभ्युपगमः, प्रत्यक्षप्रतीतिबलवत्तया वा ?
  
न तावदनुमानतः स्फोटस्वरूपमुपपादयितुं पार्यते । परिदृश्यमानविशिष्टानुपूर्वीकवर्णकलापकरणेन अर्थप्रतीतेर्घटमानत्वात् ॥
  वर्णानां वाचकत्वसमर्थनम्  
ननु व्यस्तसमस्तादिविकल्पैरुत्सादितं वर्णानां वाचकत्वम्—नैतत्; दुर्विकल्पास्ते—व्यस्तानां तावद्वाचकत्वं नेष्यत एव वर्णानाम् । समस्ता एव ते वाचकाः ॥
  
यत्तु—तत्सामस्त्यं नास्ति, क्रमभावित्वादिति  \[पुट \] —तदसत्— क्रमभाविनामपि समस्तानां कार्यकारिणां अनेकशो दर्शनात् । यथा युगपद्भाविनः समस्तास्त्रयो ग्रावाणः एकां +++(“अधस्ताद्दारुणि शिला, नासा दारूपरि स्थितम्” इत्यमरः  \[पुट-१२\]  द्वारोपरितनशिला । इतरपार्श्वत्रयस्थितशिलाभिः  यते ॥)+++नासां धारयन्तो दृश्यन्ते ॥
   
तथा क्रमभाविनोऽपि समस्ता ग्रासा एकां तृप्तिमुत्पादयन्तो दृश्यन्ते । एकस्मिन्नपि हि ग्रासे हीयमाने न भवति तादृशी तृप्तिः । अतः समस्ता एव ते ग्रासाः तृप्तेः कारणम् । न च समस्ता अपि ते ग्रासा युगपत्प्रयोक्तुं शक्याः ॥
  
तथा एकानुवाकग्रहणे +++(संस्था—धारणा । प्रकृते तदुपायः ॥)+++संस्थानां क्रमभाविनीनामपि सामस्त्ये सति सामर्थ्यम् । एकया संस्थया तदामुखीकरणासम्भवात् । एवं तावल्लोके सामस्त्यं क्रमभाविनां दृष्टम् ॥
  
वेदेऽपि “दर्शपूर्णमासाभ्यां” इतीतरेतरयोगशंसिना द्वन्द्वेन समर्पितसाहित्यानां आग्नेयादियागानां +++(पक्षद्वये—शुक्लपक्षकृष्णपक्षयोः । दर्शयागे त्रयः, पौर्णमास्यां त्रयश्च विहिताः ॥)+++पक्षद्वये प्रयोज्यत्वेन चापरिहार्यक्रमाणा मेकाधिकारसम्पादकत्वं दृष्टम् । तथा “ऐन्द्रवायवं गृह्णाति” “आश्विनं गृह्णाति” इति सोमग्रहणाभ्यासानां समस्तानां क्रमभाविनां च एकप्रधान निर्वर्तकत्वं दृष्टमिति । अतश्च नायं विरोधः—सामस्त्यं क्रमभावित्वं चेति ॥
  
एवं क्रमवर्तिनोऽपि वर्णा एवार्थाभिधायिनो भविष्यन्ति ॥
  वर्णानां क्रमेणार्थप्रत्यायकत्वेऽविरोधः  
ननु ग्राससंस्थादीनां युक्तं समस्तानां क्रमभावित्वम् । यतः कार्यमपि तदीयं तृप्त्यादि क्रमेण निर्वर्त्यमानं दृश्यते । वर्णेभ्यस्तु क्रमेण श्रूयमाणेभ्यः न यावती, तावती अर्थावगतिमात्रा निर्वर्त्यमाना दृश्यते ॥
   
यद्येवमाग्नेयादिभ्यस्तर्हि क्रमेण निर्वर्त्यमानं किं कार्यमुपलभ्यते ? अवान्तरापूर्वमिति ब्रूमः, शब्दप्रामाण्यात् । परमापूर्वनिर्वृत्तिस्तु तेषां सामस्त्ये सति सेस्यतीति—उच्यते । +++(आग्नेयादिभिरवान्तरापूर्वनिर्वृत्तिर्वक्तव्या चेत्, आग्नेयाङ्गभूतब्रीह्यवहननादिक्रियाभिः प्रथमं किं कार्यं निर्वर्त्यत इति वक्तव्यम् । आहत्यावान्तरापूर्वनिर्वृत्तिश्चेत्प्रकृतेऽपि समानम् ॥)+++अवान्तरापूर्वनिर्वृत्ताविदानीं क्रमभाविनामाग्नेयावयवभूतक्रियाक्षणानां किमवान्तरं कार्यं, का वा तस्य निर्वृत्तिरुपलभ्यते ?
  वर्णानां क्रमेणार्थबोधनसमर्थनम्  
अपि च +++(स्वर्गसाधनत्वेन ज्ञात्वा तत्र प्रवर्तते, न तु अवान्तरापूर्वसाधनत्वेन ॥)+++यथाभिमतं यत् कार्यं, तदभिसन्धानेन प्रवृत्तिः । तत् सामस्त्यात्पूर्वं न क्वचिदुपलभ्यते । न ह्यवान्तरापूर्वेण +++(स्वर्गमात्रा—स्वर्गलेशः ॥)+++स्वर्गमात्रा काचिदभिनिर्वर्त्यते, शास्त्रार्थस्य तदानीमनिष्पन्नत्वात् । अतः किमवान्तरापूर्वेण कृतेनापि । यत्किञ्चित्ववान्तरापूर्वप्रायं कार्यं वर्णेष्वपि न न दर्शयितुं शक्यते । किं तदिति चेत्—स्वरूपग्रहणं संस्कारो वा भविष्यति ॥
  
तयोः प्रधानकार्यावयवत्वं नास्तीति चेत्—मा भूदनयवत्वम्, तदुपयोगिता तु विद्यत एव । अवयवावयविव्यवहारस्तु अवान्तरपरमापूर्वयोरपि दुरुपपादः । पदानां तु वाक्यार्थप्रितिपत्तिलक्षणप्रधानकार्यावयवभूतपदार्थज्ञानाख्यकार्यनिर्वर्तकत्वमतिस्पष्टमस्त्येवेति न तेष्वेष दोषः+++(एष दोषः—अबान्तरापूर्वपरमापूर्वयोर्लेशतोऽपि सम्बन्धानवगमरूपः ॥)+++ प्रादुष्यात् ॥
   
वर्णानामपि, गमनक्रियाक्षणानामिव ग्रामप्राप्तौ, ग्रासानामिव तृप्तौ संस्थानामिवामुखीकरणे यद्यपि क्रमोपचीयमानतत्कार्यमात्रसमुत्मेषो नास्ति; तथापि तदौपयिकस्योपलब्धिसंस्कारादिकार्यस्य करणात् तत्कार्यावयवस्तावत्कृतो भवतीति न समस्तानां क्रमकारित्वमपहीयते । तत्र पूर्वे वर्णा अतीता अप्युपकरिष्यन्ति+++(घण्टाताडनादौ दश, एकादशेत्यादि सङ्ख्यागणनायां अयमंशः स्पष्टः । उपरितनग्रन्थे अयमंशः व्यक्तः ॥)+++, चरमवर्णस्तु वर्तमान इतीदृश एवायं काल्पनिकः क्रियाक्षणसमूह इव वर्णसमूहोऽर्थप्रत्यायकः ॥
  सङ्कलनाज्ञानस्यापि सम्भवोपपादनम्  
अथवा क्रमोपलब्धेष्वपि वर्णेषु मानसमनुव्यवसायरूपमखिलवर्ण विषयं सङ्कलनाज्ञानं यदुपजायते, तत् अर्थप्रत्यायनाङ्गं भविष्यति । दृश्यते च विनश्वरेष्वपि पदार्थान्तरेषु क्रमानुभूतेषु युगपदनुव्यवसायो मानसः “शतमाम्राणि भक्षितवान् देवदत्तः” इति । न चायं प्रत्ययोनास्ति, सन्दिग्धः, बाध्यते वा । अनभ्युपगम्यमाने चेदृशि समुच्चयज्ञाने तन्निबन्धना भूयांसो व्यवहारा उत्सीदेयुः ॥
  
स चायं सङ्कलनाप्रत्ययः स्मर्यमाणानुभूयमानप्राक्तनान्त्यवर्णविषय तया सदसद्वर्णगोचरश्चित्ररूप उपेयते । यदि वाऽन्त्यवर्णेऽपि तिरोहिते भवन्+++(स्मर्यमाणानुभूयमानवर्णविषयकत्वकल्पनाक्लेशः अस्मिन् कल्पे नास्ति । आहत्य सर्ववर्णविषयकं एकं मानसिकं ज्ञानमेव भवतु बोधजनकम् ॥)+++ असद्वर्णगोचर एव चित्राकारः सोऽर्थप्रतीतिहेतुरेक एवेति निरवकाशा व्यस्तसमस्तविकल्पाः ॥
   क्रमविशिष्टतावद्वर्णविषयकं सङ्कलनाज्ञानम्  
ननु ! सङ्कलनाप्रत्ययेऽपि यदि ते वर्णाः क्रमेणावभासन्ते, तदसावपि पूर्वोत्पन्नैकैकवर्णबुद्धिर्निर्विशेष एव स्यादिति तदुपारूढा अपि वर्णा नार्थप्रतीतिहेतवो भवेयुः । यदि त्वेकसुमनस्तबकाकारवती स प्रत्ययः, तदा तस्मिन् क्रमानवगमात् विपरीतक्रमा अपि+++(तावताऽपि तस्य सर्ववर्णविषकत्वात् ॥)+++ ते वर्णा अर्थप्रतीतिकारिणः स्युः—उच्यते—विशिष्टानुपूर्वीकवर्णमालाऽनुभवसमनन्तरभावी हि सङ्कलनाप्रत्ययोऽर्थप्रतीतेर्हतुः, न स्तबकाकारपरिच्छेदमात्रम् । विपरीतक्रमाशङ्कनं च तदानीं कुतस्त्यम् ? स्तबकावभासे तावत् क्रम एव नास्ति । कस्य वैपरीत्यमवैपरीत्यं वा, यदनन्तरजन्माऽयं समुच्चयप्रत्ययः । ताश्च विशिष्टक्रमावभासिन्य एव +++(शाब्दबोधात्पूर्वभाविन्यः ॥)+++पूर्वभाविन्यो वर्णबुद्धय इति कुतो वैपरीत्यविकल्पः ? तस्मात् प्रथमपरिपठननियतानुपूर्वीकास्ते तदनन्तरभाविसमस्तावभासिसङ्कलनाप्रत्ययोपारूढा वर्णा अर्थप्रतीतिकारिणः स्युरिति न दोषः ॥
  
यथा वा पूर्ववर्णजनितसंस्कारसहितोऽन्त्यवर्ण इति तत्रभवता मीमांसाभाष्यकृतावर्णितं  \[शा-भा-१-१-५\] , तथा वर्णानामर्थप्रत्यायकत्वमस्तु ॥
  संस्कारस्य गुणत्वं, अर्थप्रतीतिहेतुत्वं च  
ननु ! अत्रोक्तं संस्कारस्यार्थप्रतीतिजनकत्वं न दृष्टपूर्वं, स्मृतावेव तस्य व्यापार इति—किमियं राजाज्ञा—स्मृतिरेव संस्कारेण कर्तव्येति ॥
  
नेयं राजाज्ञा, नयाज्ञात्वेषा । न हि संस्कारो नाम स्वतन्त्रः कोऽपि धर्मी । किन्तु पट्वभ्यासादरप्रत्ययगृहीतेष्वर्थेषु यत् आत्मनः स्मरण  कारणं, स संस्कारः । सा च स्मृत्यैव कार्येण कल्प्यमाना शक्तिः । न च शक्तिरूपस्य संस्कारस्य शक्त्यन्तरमर्थप्रतीतिजन्मनि सम्भवति । येनैव कार्येण सा शक्तिः कल्पिता, तदपहाय किं कार्यान्तरं कुर्यात् ? स्मरणहेतोश्च संस्कारस्य प्रसवकारणतनुभवः । +++(अनुभवः—शाब्दबोधात्मकः ॥)+++अनुभवहेतोस्त्वस्य नूतनचरितस्य संस्कारस्य जन्मनिमित्तमेव नोत्पश्यामः । तस्मान्नासावर्थ प्रतीतिहेतुर्भवति ॥
  
नैतत्सारम्—वर्णानुभवसंस्कृतमतेः पुंसः अर्थप्रतीतिदर्शनात् । न हि स्मरणशक्तिः संस्कारः । किन्त्वात्मगुणो वासनाख्यः । स च स्मृतिमिवार्थप्रतीतिमपि जनयितुमुत्सहते । सर्वत्र नो दर्शनं प्रमाणम् । स्मरणजननकौशलमपि तस्य तथा दर्शनादवगम्यते । तदिदमनुभवजननमपि ततो दृश्यत एव । वर्णाश्च तदनुभवाश्च व्यतीताः अन्यच्च शब्दतत्त्वं नानुभूयत इति वक्ष्यामः । अस्ति चार्थप्रतीतिः । नासौ निष्करणिका स्यात् । करणव्यतिरेकेण हि साऽनुद्भवन्ती करणमाक्षिपति । यदस्याः करणं, स संस्कार इति स्मृतिरिवार्थप्रतीतिरपि तत्कार्यत्वात्तदनुमापिका भवत्येव ॥
  संस्कारस्यानुभवजनकत्वेऽविरोधः  
यत्तु कुतस्तादृशः +++(तादृशः—अनुभवजन्यस्सन् अनुभवहेतुः ॥)+++संस्कार उदेतीति—जडप्रश्नोऽयम्, अनुभवहेतुकस्य सुप्रसिद्धत्वात् । तथा चाहुः—“वस्तुधर्मो ह्येषः, यदनुभवः पटीयान् स्मृतिबीजमाधत्ते” इति ॥
  
ननु स्मृतिबीजमिति यदुच्यते, तत् कथमनुभवबीजं स्यात् ?—नैष नियमः—स्मृतेरेव बीजमिति । अनुभवस्तावत् तथाविधमात्मधर्ममाधत्ते ।  स +++(कार्यविशेषः अनुभवरूपः ॥)+++कार्यभेदोऽपि नोत्पत्तौ कारणान्तरं मृगयते । कार्यभेदश्चास्य तथा दशैनादवगम्यत इत्युक्तम् ॥
  संस्कारस्य स्मृतिमात्रजनकत्वेऽप्यदोषः  
अथवा किमनेन निर्बन्धेन । न साक्षादर्थप्रतीतिकारी संस्कारः । स्मृतिद्वारेण तां करिष्यति । पूर्ववर्णेषु संस्कारात् स्मरणम्, अन्त्यवर्णे श्रोत्रेन्द्रियादनुभव इत्येवं स्मर्यमाणानुभूयमानवर्णकरणकोऽर्थप्रत्ययः— स्यात् । को दोषः ?
  
ननु अनुभवक्रमाहितसंस्कारसामर्थ्यमनुरुध्यमानाः स्मृतयोऽपि क्रमेणोत्पत्तुमर्हन्ति, न युगपदिति । ततश्च प्राक्तन एव दोषः, सामस्त्याभावादिति—नैष दोषः—नानावर्णविषयैः क्रमभाविभिरनुभवैः +++(प्रथमं एकवर्णविषयकः; ततः वर्णद्वयविषयः एवमुपचीयमानः ॥)+++क्रमोपचेयात्मा, पुटपाकैरिव कार्तस्वरस्य, एक एवात्मनः संस्कारः तादृगुपाधीयते, येन सर्वानेव पूर्वदृष्टान् वर्णानसौ सकृत् स्मरतीति ॥
  
संस्कारात् संस्कारोत्पत्तिरलौकिकीति चेत्—नालौकिकी, स्वाध्यायाध्ययने सिद्धत्वात् । उच्चारणक्रियायाः क्षणिकत्वात् तदार्हिते संस्कारान्तरकारिणि संस्कारेऽनिष्यमाणेऽन्त्यमुच्चारणं प्रथमोच्चारणान्न विशिष्येतेति । ततः किम् ? पुरुषायुषेणापि नानुवाक एवामुखीक्रियेत ॥
  सिद्धान्त एव कल्पनालाघवम्  
ननु ! अयमीदृशः प्रकारः एकस्मरणसिद्धये कल्पनीयः, अर्थप्रतीतिहेतुता वा संस्कारस्य कल्पनीयेति सर्वथा चेयमदृष्टकल्पना । अतो न  पश्यामहे तत्र कः संस्कारं प्रति पक्षपातः ? कश्च स्फोटं प्रति विद्वेषः ? यदेष+++(एषः—संस्कारः । एषः—स्फोटः ॥)+++ कल्प्यते, नैष इति—उक्तमत्र  \[पुट-१२९\]  तेनैव सुगृहीतनाम्ना भाष्यकारेण “शब्दकल्पनायां सा च, शब्दकल्पना च” इति ॥
  स्फोटवादे कल्पनागौरववर्णनम्  
ननु नास्ति कल्पनाद्वैगुण्यम् । संस्कारो हि यथाप्रसिद्धि स्थित एव । का तत्र कल्पना ? न हि वयं स्मरणैककारणत्वं संस्कारधर्ममतिलङ्घितवन्तः, भवन्त इव+++(इदं च संस्कारस्यार्थप्रतीतिहेतुत्वकल्पनपक्षाभिप्रायेण ॥)+++ ॥
  
कथं न लङ्घितवन्तो भवन्तः ? सर्ववर्णविषयैकस्मरणकारिता+++(पूर्वपूर्वसंस्कारस्येति शेषः ॥)+++ भवद्भिरपि कल्पितैव । यैव हि वर्तनी वर्णानामर्थप्रतीतौ, सैव स्फोटव्यक्तावपि । तां च कल्पयित्वा शब्दोऽन्यः कल्पित एवम् । अतश्चसंस्कारस्योभयवादिविदितस्य+++(सिद्धे वस्तुनि अतिरिक्तधर्ममात्रकल्पनमत्र, भवतस्तु धार्मिणोऽपि कल्पनम् । इदं सर्वं संस्कारस्यार्थप्रत्ययहेतुत्वपक्षे । स्मृतिहेतुत्वपक्षे त्वस्यापि नावकाशः ॥)+++ स्मरणकारित्वमुल्लङ्घ्य अर्थप्रत्ययकारित्वं केवलमस्माभिरभिहितम् । भवद्भिस्तु मूलत एवारभ्याभिनवं विश्वमुत्थापितम्—+++(अपूर्वस्य—सूक्ष्मस्य स्फोटाख्यस्य ॥)+++अपूर्वस्य शब्दस्य तावदस्तित्वं, पुनर्वर्णव्यतिरिक्तत्वं, पुनरवयवशहित्यं कल्पितमिति कथं न कल्पनागुरुत्वम् ? तदुक्तम्—  \[श्लो-वा-स्फोट ९०\] 
   “
सद्भावव्यतिरेकौ च तथाऽवयववर्जनम् ।  
तवाधिकं भवेत्तस्मात् यत्नोऽसावर्थबुद्धिष इति ॥  

”  स्फोटवादे अर्थप्रतीत्यनुपपत्तिः  
यत्पुनरवादि—प्रथमवर्णबुद्धिवेलायामेव व्यक्तं स्फोटतत्त्वं उत्तरोत्तरबुद्धिभिरतिशयिततरप्रत्ययविषयतां नीयते, रत्नतत्त्ववदिति—स एष विषम उपन्यासः—रत्नस्य हि सावयवत्वात् प्रथमप्रत्ययाविषयीकृतसूक्ष्म तरावयवविशेषग्राहिणां उत्तरोत्तरप्रत्ययानामस्ति तत्रावकाशः । स्फोटस्तु वर्णस्वरुपवदनंश इति तत्स्वरूपसर्वस्वमाद्येनैव वर्णेन व्यक्तम् । किमिदानीमन्ये वर्णाः करिष्यन्ति । एकदेशव्यक्तिस्तु निरवयवस्य+++(वाक्यस्येत्यध्याहारः ॥)+++, वर्णस्येवन सम्भवति । यथोक्तम्— \[श्लो-वा-स्फोट-१०\] 
  “
+++(अल्पीयसा—एकवर्णोच्चारणानुकूलप्रयत्नेनोच्चारितः यदा एको वर्ण तदैव समग्रमपि वाक्यं मतिः गृह्णीयात्, अथवा कदापि वा न गृह्णीयात्, वाक्यस्फोटस्य निरवयवत्वात् ॥)+++अल्पीयसाऽपि यत्नेन शब्दमुच्चारितं मतिः ।  
यदि वा नैव गृह्णाति वर्णं वा सकलं स्फुटम् इति ॥  

”  
योऽपि द्वितीयो दृष्टान्त उदाहारि—यथा अनुवाकः श्लोको वा प्रथमसंस्थया गृहीतोऽपि संस्थान्तराभ्यासैः स्फुटतरं परिच्छिन्नो भवति तथा स्फोटोऽपि प्रथमवर्णान्न्तरैरर्तिशयिताभिव्यक्तिः भविष्यतीति—सोऽपि न सदृशो दृष्टान्तः, श्लोकानुवाकयोरनंशत्वानुपपत्तेः । केचिदवयवा वर्णात्मानः पदात्मानो वा प्रथमायां बुद्धावपरिस्फुरन्तः संस्थाभ्यासलब्धा  तिशयायां तस्यां प्रकटीभविष्यन्ति । स्फोटस्तु एकवर्ण इव निरंश इति तत्र को बुद्धेरतिशययोगः तस्मादयमपि न सङ्गतो दृष्टान्तः ॥
  स्फोटस्य ध्वनिव्यङ्ग्यत्वपक्षनिरासः  
येऽपि च मन्वते—ध्वनिव्यङ्ग्यत्वात् स्फोटस्य न तत्र वर्णविकल्पावसर इति—तेऽपि न सम्यग्दर्शिनः—+++(पराणुद्य—परित्यज्य ॥)+++पराणुद्य वर्णप्रतीतिं ध्वनिभ्यः शब्दप्रतीतेरनुत्पादात् । अतिद्रुतोच्चि चारयिषयाऽ+++(उच्चरितस्य वाक्यस्य श्रवणे इति अर्थसिद्धम् ॥)+++नुपलभ्यमानवर्णविभागाच्च शब्दादर्थप्रत्ययाभावात् ॥
  वर्णनामसत्यत्वनिरासः  
अथ ध्वनयः शब्दव्यक्तिमादधानाः स्थानकरणानुरोधेनासत्यमेव वर्णभेदमुपदर्शयन्ति, श्यामादिरूपमिव मुखस्य खङ्गादृय इत्युच्यते—तदप्य सत्—असत्यत्वे निमित्ताभावात् । प्रतीयन्ते हि निर्बाधया बुद्ध्या वर्णाः । तदतिरिक्तस्तु शब्दो न प्रतीयते । यश्च न प्रतीयते, सोऽस्ति; ये च प्रतीयन्ते, ते न सन्तौत्युच्यमाने—शशो नास्ति, विषाणमस्तीति स्यात् । तस्मादयमपि न कल्पनागौरवपरिहारक्षमः पन्थाः । अतः सुष्टूक्तं शब्दकल्पनायां सा च, “शब्दकल्पना च” इति ॥
  
तस्मात् स्फोटप्रतिपत्तौ यः क्रम आस्थेयः, सः अर्थप्रतीतावेवास्थीयतामिति किं तेन स्फोटेन ॥
  वर्णनां बुद्धिकल्पितत्वपक्षनिरासः  
अन्ये तु—उपलब्ध्यनन्तरसत्ताकानां वर्णानामर्थप्रत्यायकत्वमाचक्षते —तदिह नेष्यते, क्षणिकत्वाद्वर्णानां उपलब्धेरूर्ध्वं सत्ताऽनुपपत्तेः ।  सर्वथा व्युत्पत्त्यनुसारेण वर्णानामर्थप्रत्यायकत्वं तद्यथा पुरा दृष्टं, तथाऽभ्थुपगम्यत इति । तदुक्तं—“यावन्तो यादृशाः” इति ॥
  वर्णानां प्रत्यायकत्वं अनुभवसिद्धम्  
यत्त्वत्र +++(प्रतीपं—“यावन्तो यादृशाः” इत्यस्य प्रतिकक्ष्यतया ॥)+++प्रतीपमुक्तं—“कियन्तः कीदृशाः” इति—तत्र प्रतीतयः प्रष्टव्याः, न तपस्विनो वयमिति यत्किञ्चिदेतत् ॥
  
यत्पुनरभ्यधायि  \[पु। \] —क्रमव्यत्यासप्रयुक्ता अपि वर्णा प्रत्यायका भवेयुः । क्रम एव वा स्फोटः स्यात्—इति—तदपि न पेशलम्—क्रमो हि नाम कालभेदः । न च काल एव स्फोटो भवितुमर्हति ॥
  स्फोटकल्पकस्यान्यथासिद्धिः  
क्रमोऽपि च न स्वतन्त्रः प्रतिपादकः, पदार्थान्तरवृत्तिर्वा; किन्तु वर्णाश्रित एव । तत्र चोक्तम्  \[श्लो। वा-१-१-८-श्लो-२६५-२६६\] —
  
+++(क्रमविशिष्टा वर्णा वाचकाः ? अथवा वर्णानां क्रमः वाचकः ? इति पक्षद्वये क्रमस्य वर्णाश्रितत्वेनाप्रधानत्वात् प्रथमपक्ष एव साधीयान् ॥)+++द्वये सत्यपि तेनात्र विज्ञेयोऽर्थस्य वाचकः ।  
वर्णाः किन्नु क्रमोपेताः किन्नु वर्णाश्रयः क्रमः ?  
क्रमः क्रमवतामङ्गमिति किं युक्तिसाध्यता ?  
धर्ममात्रमसौ तेषां न वस्त्वन्तरमिष्यते ॥  

 
तस्मात् ये यावत्क्रमका यमर्थं प्रत्यायन्तो दृष्टा वर्णाः, ते तत्क्रमका वर्णास्तमर्थं प्रत्याययिष्यन्तीति न स्फोटादर्थावगतिः । तदेवं कार्यानुमानं, अर्थापत्तिर्वा न स्फोटसिद्धये प्रभवतीति सिद्धम् ॥
   
यदप्यभाणि—“शब्दादथ प्रतिपद्यामहे” इति व्यवहारः स्फोटपक्षसाक्षितामालम्बत इति—तदप्यसारम्—वर्णानां वाचकत्वे यथोक्तनीत्या साधिते तत्पक्षेऽपि तथा व्यवहारोपपत्तेः ॥
  वर्णानां वाचकत्वाक्षेपः  
ननु ! कथमुपपत्तिः ? संस्कारस्तावत् न शब्दशब्देनोच्यते । न हि तथा लोके प्रसिद्धिः । +++(शब्दानां नष्टत्वात्, तत्संस्काराणामेव वाचकत्वं सिद्धं भवति ॥)+++संस्कारे च वाचके व्युत्पत्तिरपि दुरुपपादा । परावगतिपूर्विका हि शब्दात् स्वावगतिः । न च परस्थः संस्कारः परस्य प्रतीतिमुपजनयन् ग्रहीतुं शक्यः, परोक्षत्वात् ॥
  
वर्णेष्वपि शब्दशब्दो वर्तमानः प्रतिवर्णं वा वर्तेत, वर्णसमुदाये वा ? प्रतिवर्णं वर्तमाने च शब्दशब्दे न शब्दादर्थप्रतिपत्तिः स्यात्; एकस्य वर्णस्य वाचकत्वायोगात् । समुदाये तु न वर्तितुमर्हति शब्दशब्दः, जातिशब्दत्वात् । द्विवचनबहुवचनान्तव्यक्तिशब्दप्रयोगे हि तस्मात्सामानाधिकरण्येन न जातिशब्द एकवचनान्तः प्रयुज्यते । न हि भवति “देवदत्तयज्ञदत्तौ पुरुषः” इति, “धवखदिरपलाशा वृक्षः” इति—तथा “गकारौकार विसर्जनीयाः शब्दः” इत्यपि न ॥
  
“वनं वृक्षाः” इति वनशब्दवत् तर्हि समुदायवाची भविष्यति शब्दशब्दः, न जातिशब्दवत्—इति चेत्—न—तत्र समुदायव्यतिरेकनिर्देशदर्शनात्—“आम्राणां वनम्” “कपित्थानां वनम्” इति । न चैवमिह व्यतिरेकनिर्देशोऽस्ति—“गकारादीनां शब्दः” इत्यदर्शनात् ॥
  
अथ ब्रूयात्—“आम्रादयो वनम्” इत्यभेदेनापि वनशब्दः प्रयुज्यते । तथेहापि “गकारादयः शब्दः” इति प्रयोक्ष्यते—एतदपि नास्ति—वनादौ  भेदव्यपदेशवशेन प्रतिव्यक्ति चाप्रयोगे, सिद्धे समुदायशब्दत्वे, समुदायसमुदायिनोरभेदोपचारात् “आम्रादयो वनम्” इति युज्यते प्रयोक्तुम् । इह तु “गकारादीनां शब्दः” इति न कदाचिदपि व्यतिरेकनिर्देशो दृश्यत इति समुदायशब्दत्वमघटमानम् । तत्सर्वथा वर्णशब्दवादिनामनुपपन्नोऽयं व्यपदेशः “शब्दादर्थं प्रतिपद्यामहे” इति ॥
  वर्णानां वाचकत्वसमर्थनम्  
उच्यते—किमनेनोपपन्नेनानुपपन्नेन वा कृत्यम् । यद्ययमुपपद्यते, ततः किम् ? अथापि नोपपद्यते, ततोऽपि किम् ? न हि लोकव्यपदेशनिबन्धना वस्तुस्थितिर्भवति+++(किन्तु प्रमाणाधीनेति शेषः ॥)+++ ॥
  
ननु ! शास्त्रकारा अप्येवमेव व्यवहरन्ति—“भावमाख्यातेनाचष्टे” +++(भवत्पक्षे हि “संस्कारेणाचष्टे” इति स्यात् ॥)+++इति—न शास्त्रकारव्यवहारादप्यप्रामाणिकोऽर्थः शक्यतेऽभ्युपगन्तुम् । कतरच्चेदं प्रमाणं—लोकव्यपदेशो नाम । अनुमानं तावत् प्रतिक्षिप्तम् । प्रत्यक्षमपि प्रतिक्षेप्स्यते । न चान्यत् स्फोटसिद्धौ प्रमाणं क्रमतेतदस्थानेऽयं लोकव्यपदेशनिरूपणेन स्फोटाटोपः ॥
  वर्णानामेव अर्थप्रत्यायकत्वं अनुभवानुगुणम्  
न चात्यन्तमसङ्गतोऽयं वर्णपक्षे लौकिको व्यपदेशः । पूर्ववर्णजनितसंस्कारसहिते तावदन्त्यवर्णे वाचके सुसङ्गत एवायं व्यपदेशः, तस्य शब्दत्वात्, एकत्वाच्च ॥
   
सङ्कलनाप्रत्ययोपारूढवर्णवाचकत्वपक्षेऽपि न दोषः । न हि भेदशब्दसहित एष शब्दशब्दः प्रयुज्यते—“गकारादिभ्यश्शब्दादर्थं प्रतिपद्यामहे” इति । केवलस्तु जातिशब्द एकवचनान्तो बहुष्वपि वर्णेषु न विरुद्धः ॥
  
किञ्च स्फोटपक्षे सुतरामनुपपन्नोऽयं व्यपदेशः “शब्दात्” इति, प्रातिपदिकार्थस्याभावात् । न हि वर्णवत् स्फोटे शब्दशब्दं प्रयुञ्जानो दृश्यते व्यवहर्तृजनः ॥
  स्फोटस्य शब्दरूपत्वमपि न प्रामाणिकम्  
अर्थप्रतिपत्तिहेतुत्वं शब्दलक्षणमसाधुः; धूमादिभिर्व्यभिचारात् । अथापि प्रक्रमपर्यालोचनया श्रौत्रग्राह्यत्वविशिष्टमर्थप्रतिपत्तिहेतुत्वं शब्दलक्षणमभिधीयते; तदिदं स्फोटं प्रति न सिद्धम्; तस्य श्रौत्रप्रत्ययविषयत्वाभावात् । श्रोत्रग्राह्यत्वमेव च तदितरव्ययवच्छेदक्षममिति तदेव युक्तं किमुभयोपादानेन ? श्रोत्रग्राह्यत्वं च वर्णेष्वेव नार्थान्तरस्येति वर्णा एव शब्दाः । तदुक्तम्— \[श्लो-वा-स्फोट-९\] 
  “
परस्परानपेक्षाश्च श्रौत्रबुद्ध्या स्वरूपतः ।  
वर्णा एवावसीयन्ते न पूर्वापरवस्तुनी+++(शब्दहेतुः, तत्कार्याणि वा श्रौत्रबुद्ध्या न विषयीक्रियन्ते ॥)+++ इति ॥  

”  शब्दलक्षणपरिष्कारः  
श्रोत्रग्राह्यत्वं शब्दलक्षणं +++(सत्ता—शब्दगतसत्तादिः ॥)+++सत्तादावप्यस्तीति चेत्—न—श्रोत्रेणैवेत्यवधारणस्य विवक्षितत्वात् ॥
   
श्रोत्रमनोभ्यां ग्रहणादसिद्धमवधारणमिति चेत्—न—+++(समानजातीयत्वं बहिरिन्द्रियत्वेन ॥)+++समानजातीयव्यवच्छेदार्थत्वादवधारणस्य चक्षुरादीन्येव तेन व्यवच्छेद्यन्ते, न मनः ॥
  
तथापि शब्दत्वे व्यभिचार इति चेत्—न—जातिमत्त्वे सतीति प्रक्रमलभ्यविशेषणापेक्षणात् । स्तनयित्नुनादप्रभृतिभिरपि न व्यभिचारः, तेषां शब्दत्वाभ्युपगमात्+++(मीमांसकैस्तु थ्वनेः वायुधर्मत्वमेव स्वीकृतम् ॥)+++ । तदुक्तं भाष्यकृता—“द्विविधश्चायं शब्दः— वर्णात्मा ध्वनिमात्रश्च”  \[ल्य-भा-२-२-४०\]  इति ॥
  परोक्तं शब्दलक्षणं न सुष्टु  
अर्थप्रत्यायकत्वं तु न लक्षणमित्युक्तम्, अगृहीतसम्बन्ध वर्णात्म न्यपि शब्दे तदभावेनाशब्दत्वप्रसङ्गात् । कालान्तरेण सम्बन्धबुद्धौ सत्यां च तस्यैव शब्दत्वमिति अव्यवस्थितमिदं लक्षणम् ॥
  
यदपि शब्दस्वरूपनिरूपणप्रसङ्गेन तदभिधेयानां जातिगुणक्रियादीनां शब्दताऽऽशङ्कनं, तत्परिहरणं च—तदपि किमाशयमिति न विद्मः— तेषामतिविभक्तरूपग्रहणात् ॥
  
अतः श्रोत्रग्राह्यस्य शब्दत्वात् स्फोटस्य च श्रोत्रग्राह्यत्वाभावात् वर्णवादिनामेव—“शब्दादर्थं प्रतिपद्यामहे” इत्यनुकूलो लोकव्यपदेशः, न स्फोटवादिनामिति स्थितम् ॥
  स्फोटस्य श्रोत्रग्राह्यत्वाभावः  
कथं पुनः श्रोत्रग्रहणत्वं स्फोटस्य न मृष्यते ? यावता पदं, वाक्यमिति श्रोत्प्रकरणकमेकाकारं ज्ञानं प्रत्यात्मवेदनीयमस्तिः नचास्य वर्णा  आलम्बनीभवेयुरित्युक्तम् । न युक्तमुक्तम्—इह हि शाबलेयादौ प्रतिपिण्डं गौरिति बुद्धिरुपजायमाना सकलपिण्डसाधारणं रूपं विपयीकरोतीति गोत्वसामान्यं तदिष्यते । एवं यदि प्रतिवर्णं+++(न हि प्रत्येकं वर्णेषु पदत्वस्य वाक्यत्वस्य वा प्रतिसन्धानं कस्यापि भवति ॥)+++ पदं पदम्मिति, वाक्यं वाक्यमिति मतिरुपजायेत, जातिवत्, तर्हि पदं वाक्यं च सर्ववर्णवृत्ति किमपि रूपमवगच्छेम, न त्वेवमस्ति प्रतीतिः । यथा च तन्त्वाद्यवयवपरिघट्टितपटादिकार्यविषयमाद्यनयनसन्निपातसमय एव भेदग्रहरहितमवयविज्ञानमुदेति, तथा क्रमसमुच्चरदेकैकवर्णस्वरूपोपग्रहनिरपेक्षं यदि पदमिति, वाक्यमिति ज्ञानं भवेत्, तत् पदादिकमवयविनमिव पदं वाक्य मेकैकरूपमनुमन्येमहि, न त्वेवमस्ति । न हि तन्तुभिरिव पटः, वीरणरिव कटः, वर्णैः पदमारभ्यते ॥
  वर्णानां स्वत एव भिन्नत्वम्  
यत्तु गौगौरित्येवञ्ज्ञानमभेदग्राहि दृश्यते—तदेकाजुपाधेः । भिन्नाजुपश्लेषे तु देवदत्त इत्यादौ नानाक्षरग्रहणमेव विलम्बितमनुभूयते । न चैवं पटादिबुद्धिषु तदवयवाः कदाचित् विच्छेदेनावभासन्ते । तस्मान्नावयवीव, जातिरिव वा पदं वाक्यमभिन्नमवभासते ॥
  स्फोटस्य सामान्यरूपत्वनिरासः  
ननु च याऽसौ शब्दशब्दात् बुद्धिः, सैवेयं स्फोटबुद्धिः ॥  
किमिदानीम् ?, यदेव +++(“शब्दः” इति शब्दः शब्दसामान्यमाचष्टे, तदेव किलशब्दत्वम् ॥)+++शब्दत्वसामान्यं, स एव स्फोटः ?  

  
मैवम्—स्फोट एवासौ न शब्दत्वं सामान्यं तत् । सामान्यं हि तदुच्यते, यत्रैकव्यक्तिदर्शने व्यक्त्यन्तरानुसन्धानम्, शाबलेयग्रहणे बाहुलेयस्येव । इहतु न गकारग्रहणे न वकारानुसन्धानमिति नेदं सामान्यम् । एकरूपस्त्वयं प्रतिभासः शब्दतत्त्वविषय एव । शब्दतत्त्वं च स्फोट इत्युच्यते ॥
  शब्दत्वं न स्फोटरूपम्  
आ ! ज्ञातम्—अमुनैव हि भयेन +++(प्राभाकरैः ॥)+++कैश्चित् स्फोटशङ्किभिः शब्दत्वसामान्यमपह्नुतम् । अस्थान एव त्वयं संसः । न हि शब्दत्वं स्फोटः । प्रतिवर्णं हि शब्दः शब्द इति बुद्धिरस्ति, न च वर्णस्फोटः । तदिदं शब्दत्वसामान्यमेव शब्दबुद्धेरालम्बनम्, न स्फोटः ॥
  
सामान्यसिद्धौ तु व्यक्त्यन्तरानुसन्धानमकारणमिति प्रागेव निर्णीतम् । तस्मान्नशब्दबुद्धावपि स्फोटोऽवभासते, पदवाक्यबुद्धा विवेति ॥
  
एकश्च सत्यमाह यदियमेककार्यकारित्वनिबन्धना, वनपृतनादिबुद्धिसमानयोगक्षेमैव पदवाक्यबुद्धिरिति । न च जात्यादिबुद्धिष्वसमाश्वासः, वैलक्षण्यस्य दर्शितत्वात् ॥
  पदवाक्यादिष्वेकत्वबुद्धेरुपपादनम्  
यदपि—एककार्यकारित्वनिबन्धनायामभेदबुद्धौ इतरेतराश्रयपरिचोदनं—एकार्थप्रतीतिपूर्विका पदवाक्यबुद्धिः, पदवाक्यबुद्धिपूर्विका चैकार्थ  प्रतीतिरिति  \[पु। १४०\]  तदपि न सम्यक्—स्मर्यमाणानुभूयमानवर्णजनितै वेयमर्थप्रतीतिरित्यवोचाम, नाभिन्न+++(अभिन्नं—अखण्डम् ॥)+++पदपरिच्छेदपूर्विकेति कुत इतरेतराश्रयत्वम् ?
  बुद्धेरेकत्वानेकत्वनिदानम्  
ब्रूयात्—पदवाक्ययोरेकत्वमन्तरेण कथं पदवाक्यार्थप्रतोतिरेकरूपा भवेदिति—सोऽयमतीव मुग्धालापः—प्रतीतिभेदाभेदौ हि विषयभेदाभेदावनुरुध्येते, नोपायभेदाभेदौ । भिन्नैरपि लोचनालोकान्तःकरणप्रभृतिभिरुपायैरभिन्नार्थग्राहिणी बुद्धिरुपजन्यत एव+++(एवं एकेनैव चक्षुषा घटोऽपि गृह्यते, पटोऽपि गृह्यते ॥)+++ । तदिह पदार्थबुद्धेरेकात्वार्त पदार्थ एको भवतु, योऽस्या विषयः । न त्वेकं +++(एकत्वं अखण्डत्वम् ॥)+++पदं, यत् कारणमिति । वाक्यार्थबुद्धेरप्येकत्वात् एको वाक्यार्थो भवतु, न त्वेकं वाक्यम् । वर्गीकरणकारणं क्रमभाविनां बहूनां वर्णानामेतत् भवति, यत् एकार्थप्रतिपादकत्वं, न त्वभेदमेव पदवाक्ययोर्गमयतीति ॥
  शब्दार्थयोरभेदासम्भवः  
विप्रलब्धा एव च वैयाकरणाः पदवाक्ययोरप्यभेदं मन्यन्ते किल +++(शब्दार्थयोरविनाभावात् ॥)+++शब्दादनन्यभूत एव शब्दार्थं इति—स पुनरेषां व्यामोह एव, तद्भेदस्य दृढप्रमाणसिद्धत्वात् । शब्दाध्यासस्तु प्रतीतिविरुद्धत्वेन नेष्यते—इत्यलं तत्कथया । तस्मात् प्रत्यक्षगम्योऽपि न स्फोट इति सिद्धम् ॥
   बुद्धेरैक्येऽपि पदादेः नैक्यम्  
ननु ! अभिन्नत्वाद्वाक्यार्थबुद्धेः विषयभेदाभेदानुवृत्तित्वाच्च बुद्धिभेदाभेदयोः अभिन्नो वाक्यार्थः स्यात्—बाढम्—अभिन्नः, न त्वनवयवः; घटादेरभिन्नस्यापि सावयत्वात् ॥
  शब्दानां सांशत्वनिरूपणम्  
यत्तु निरवयत्वमुच्यते—तदतीव संवित्परामर्शकैशलशून्यं व्याहृतम्—
  
अंशास्सन्ति न सन्तीति चिन्ताऽत्यन्तमसङ्गता ।  
निरंशस्त्वस्ति नास्तीति युक्तं चिन्तयितुं सताम्+++(सावयवत्वं प्रत्यक्षसिद्धम् । निरंशत्वं तु युक्तिसिद्धम् । तत्र तु विप्रतिपत्तिः स्यात् । अतः निरंशत्वं कथमित्येव विचारणीयम् ॥)+++ ॥  

 
पदतदर्थभेदस्य प्रतिवाक्यं विस्पष्टमाभासमानत्वात् अनुपगृह्यमाणावयवविभागयोश्च वाक्यवाक्यार्थयोरनवभासमानत्वात् ॥
  पदवाक्ययोस्सांशत्वं न भ्रमसिद्धम्  
अस्त्ववयवप्रतीतिः सा तु भ्रान्तेति चेत्—न—बाधकाभावात् । भान्तेश्च बीजं किमपि वक्तव्यम् । सादृश्यमिति चेत्; कस्य केनेति न विद्मः । यदि हि क्वचिन्मुख्या अवयवाः प्रसिद्धा भवेयुः, तत्सादृश्यात् इतरत्र तदभावेऽपि भ्रम इति गम्येत—न त्वेवमस्ति—सर्ववाक्यानामप्यभागत्वात्+++(त्वन्मत इति शेषः ॥)+++ । नरसिंहेऽपि नरावयवाः सिंहावयवाश्च पृथक्पृथक् प्रत्यभिज्ञायन्ते । तद्वदिहाप्यभ्युपगम्यमाने नूनं क्वचिद्वाक्ये सत्यत्वमवयवानामेषितव्यम् ॥
   चित्रादीनामपि सांशत्वम्  
चित्रेऽपि हरितालसिन्दूरादिरूपं, पानके +++(“त्वक्” परिकरसुगन्धद्रव्यम् ॥)+++त्वगेलादिरसः, ग्रामरागेऽपि षड्जर्षभगान्धारादिस्वरजातं पृथगवगतमिति न ते निर्भागदृष्टान्ताः । चित्रादिबुद्धयस्तर्हि दृष्टान्ता इति चेत्—बाढम्—वाक्यार्थबुद्धिरपि निर्भागेष्यत एवास्माभिः, बुद्धीनां निरंशत्वेन सर्वासामनवयवत्वात् । बुद्धिविषयीकृतस्त्वर्थो दृष्टान्तदार्ष्टान्तिकयोः सावयव एव । तस्मान्न निर्भागौ वाक्यवाक्यार्थाविति युक्तम् ॥
  पदशक्तिगहोऽपि वृद्धव्यवहारादेव  
यदप्यभ्यधायि—वृद्धव्यवहारतः सम्बन्धबुद्धिः वाक्यवाक्यार्थयोरेव, न पदतदर्थयोः; पदेन व्यवहाराभावादिति—तदप्यसाधु—वाक्यादपि व्युत्पत्तिर्भवन्ती पदार्थपर्यन्ता भवति+++(वाक्यार्थस्याखण्डस्य खण्डिततत्वादिति हेतुः ॥)+++ । एवं हि पदतदर्थसंस्कृतमतेरभिनवविरचितादपि वाक्यात् वाक्यार्थप्रतीतिरुपपत्स्यते । तदावापोद्वापचक्रवैचित्र्येण वाक्यानामानन्त्यात् अशक्या प्रतिवाक्यं व्युत्पत्तिः+++(वाक्यार्थस्य पदार्थातिरिक्तत्वे, अखण्डत्वे च वाक्यशक्तिग्रहः अशक्य एव ॥)+++ । सापि नापेक्षिष्यते । इतरथा हि साऽवश्यमपेक्ष्येत ॥
  पदानामपि प्रयोगार्हत्वम्  
यत्तु—केवलं पदं न प्रयुज्यत इति तदसत्यमिति—तदप्यसत्—महावाक्यस्थाने अवान्तरवाक्यं न प्रयुज्यत इति तदप्यसत्यं स्यात् । स्वार्थे तत्प्रयुज्यत इति चेत्—पदमपि स्वार्थे क्वचित् प्रयुज्यत एव; यत्र पदा  न्तराणामर्थोऽर्थप्रकरणादिना लभ्यते, तत्र यावदप्राप्तं तावत्पदमेव केवलं उच्चारयन्ति । ग्रन्थग्रहणावसरेषु च स्वरूपावधारणमपि फलवद्वर्णानाम् । मा वा फलवत्त्वं पदवर्णानां भूत्—तथापि रथावयवानामिव रथकार्येष्वपर्याप्तशक्तीनामपि+++(प्रत्येकमिति शेषः ॥)+++ स्वरूपसत्त्वमनिवार्यम् । कार्यान्तराय रथात् रथावयवाः प्रभवन्तीति चेत्—पदवर्णा अपि कार्यान्तरे प्रभविष्यन्ति । रथ कार्यैकदेशमात्रां कामपि रथावयवाः कुर्वन्तीति यद्युच्येत—पदान्यपि— वाक्यकार्यैकदेशं कमपि कुर्वन्त्येव । वर्णा अपि केचिदर्थवन्तो भवन्त्येव । तस्मान्नासन्तः पदवर्णाः ॥
  वर्णानां सावयवत्वप्रसङ्गपरिहारः  
यत्पुनरवादि—वाक्यस्येव पदानि, पदानामिव वर्णाः, वर्णानामप्यवयवान्तराणि स्युरिति—तदिदमपूर्वं पाण्डित्यम् । न हि घटाः सावयवा इति परमाणुभिरपि सावयवैर्भवितव्यम् । परमाणवो वा निरवयवा इति घटैरपि निरवयवैर्भवितव्यम् । उपलब्ध्यनुपलब्धी हि वस्तूनां व्यवस्थापिके । यद्यथोपलभ्यते, तत्तथा भवति । यद्य था नोपलभ्यते, तत्तथा न भवति । वाक्यपदयोश्च भागा उपलभ्यन्ते, न वर्णानाम् । तथा ह्युक्तमेतत्  \[श्लो। वा। स्फोट-१०\] —
  “
अल्पीयसाऽपि यत्नेन शब्दमुच्चारितं मतिः ।  
यदि वा नैव गृह्णाति वर्णं वा सकलं स्फुटम् इति ॥  

”  
तस्मात् बालिशचोदितमिदं—वर्णस्याप्यवयवा भवन्तु, पदवाक्ययोरपि वा मा भूवन्निति ॥
   पदवाक्ययोस्सावयवत्वे युक्त्यन्तरम्  
इतश्च सावयवौ वाक्यवाक्यार्थै, +++(पदोपजननापायौ—पदेन साकमन्वयव्यतिरेकौ ॥)+++पदोपजननापायाभ्यां तदर्थोपजन नापायदर्शनात् । अनयैव युक्त्या पदभागा अपि प्रकृतिप्रत्ययादयः तात्त्विका इत्यवगन्तव्याः, न कल्पनामात्रप्रतिष्ठाः । वृक्षं, वृक्षेणेत्यत्र प्रकृत्यर्थानुगमे प्रत्ययार्थो भिद्यते । वृक्षं, घटमिति प्रत्ययार्थानुगम प्रकृत्यर्थो भिद्यते । तत्र योऽर्थो यं शब्दमनुगच्छति, स तस्यार्थ इत्यवसीयते । तत्कथमसत्या भागाः ?
  वर्णानुगममात्रं नार्थानुगमहेतुः  
यत्पुनः—कूपसूपयूपादौ सत्यपि वर्णानुगमेऽर्थानुगमो न दृश्यते । तेन चाकारणमर्थप्रतीतेर्वर्णानुगम इत्युक्तम्—तदयुक्तम्—यतो +++(अन्वयव्यतिरेकौ हि ज्ञापकौ । न तु कारकौ । अन्वयव्यतिवेकाभ्यां नोत्प द्यत इत्यन्वयः ॥)+++नान्वयव्यतिरेकाभ्यामनुत्पन्ना प्रतीतिरुत्पाद्यते, येन कूपादौ तदुत्पादन माशङ्क्येत । प्रसिद्धायां तु प्रतिपत्तौ वाचकभागेयत्तानियमपरिच्छेदेऽनयोर्व्यापारः । न चैकत्र वर्णानुगमादर्थानुगमो दृष्ट इत्यन्यत्रादृश्य मानोऽपि हठादापादयितुं युक्तः ॥
  
रेणुपटलानुगतपिपीलिकापङ्क्तिद्वारकव्यभिचारोद्भावनमपि न पेशलम्—पांसुपटलविकलपिपीलिकापङ्क्तिदर्शनेन तस्याः तत्प्रतीतिकारित्वाभावनिश्चयात्+++(अन्यथा करितुरगादीनामपि तद्धेतुत्वे न स्यादित्यर्थः ॥)+++ । करिकरभतुरगप्रभृतीनां तु प्रत्येकं व्यभिचारेऽपि बहु प्राणिरूपसामान्यानपायात् तत्कारणमेव धूलीपटलमवगम्यते ॥
   अश्वकर्णादिपदानां गमनिकाप्रदर्शनम्  
यदपि—अश्वकर्णादौ अवयवार्थलोपात् अन्यत्राप्येवमिति कथितम्— तदपि न चतुरश्रम्—अश्वकर्णशब्दो हि ओषधिविशेषेऽपि अश्वकर्णसादृश्यादेव तत्प्रयोग इति न सर्वथाऽर्थशून्यत्वम् ॥क्वचिदर्थप्रकरणवशात् न्यग्भवदवयवशक्तितया तिरस्कृतावयवार्थवस्त्वन्तरव्यक्तौ न सर्वात्मनाऽवयवार्थाभावः; व्यस्तत्वेन सामस्त्येन वा पुनः प्रयोगान्तरे तदर्थसम्प्रत्ययदर्शनात् । “अश्वमारोह” “कर्णे कुण्डलं” इति व्यस्तयोः प्रयोगः । तुरगश्रोत्रे तु प्रतिपिपादयिषिते “अश्वकर्णः” इति समस्तप्रयोगोऽपि तदर्थापरित्यागी दृश्यते इति न सर्वात्मना निरर्थका भागाः ॥
  प्रकृतिप्रत्ययादिनिर्णयोपायः  
यत्पुनः अन्वाख्यानविसंवादात् प्रकृतिप्रत्ययविभागनियमो नावकल्पत इति—एतदपि न युक्तम्—आप्ततरोक्तीनां प्रामाण्यात् । त्रिमुनिव्याकरणमिति पाणिनिमतमेव हि प्रकृतिप्रत्ययविभागं अवितथं प्रत्येष्यामः । क्रियत्यपि चांशे प्रायेण सर्वेषामन्वाख्यातॄणामविवादः । विकरणादिविसंवादमात्रं त्वकिञ्चित्करम् । अतः पारमार्थिकत्वात् प्रकृतिप्रत्ययांशयोः न कल्पनामात्रेण पृथक्करणम् ॥
  पदविभागव्यवस्थोपायः  
यदप्यवर्णि—वर्णसामान्यात् पदविभागज्ञानं दुर्घटं—“कालेनदन्तिनागाः” इति—तदप्यसारम्—स्वरस्मरणादीनां पदभेदावगमोपायानां सम्भवात् । “सृगतौ—इतिधातोः उत्तमपुरुषबहुवचने आख्यानस्यान्तोदात्तत्वम् । बहुव्रीहित्वे आद्युदात्तत्वम् । अन्यत्र उदात्तत्वम् ॥सरामः” इत्याख्यातस्य अन्यत् स्वरादिरूपम्, नाम्नोऽन्यत् ।  नामत्वेऽपि “स” इति “राम” इति च द्वे पदे । तयोरन्यद्रूपम् । सह रामेण वर्तत इत्येकपदेऽपि अन्यद्रूपमित्यभियोगविशेषवतां सर्वं सुभगमिति नाशक्यः पदविभागपरिच्छेदः ॥
  वर्णविकृतावपि प्रत्यभिज्ञानसम्भवः  
यदपि—“दध्यत्र” “मध्वत्र” इति तथाविधपदरूदादर्शनेऽपि तदर्थसम्प्रत्यय इत्युक्तम्—सोऽपि न दोषः—यतः ते एवैते पदे ईषद्विकृते, तत्प्रत्यभिज्ञानाच्चेति केचित् ॥
  
अथवा +++()+++इगन्तदधिमधुपदवत् यणन्तयोरपि विषयान्तरे साधुत्वात्, तथैव तद्विधात् व्युत्पत्तेः यणन्ते अपि पदे अर्थप्रतिपादके भविष्यत इत्यलमेवम्प्रायैः कदाशाव्याहृतैः ॥
  पदानामसत्यत्वानुपपत्तिः  
अपि च पदानामसत्यत्वे किमर्थ एष तद्व्युत्पत्तौ इयान् प्रयत्नो वृद्धैराधीयते ?
  
असत्यमपि सत्योपायतां प्रतिपद्यत इति चेत्, न—अदृष्टत्वात्— अलिकाहिदंशादयः सत्यमूर्छाहेतवो येऽत्रोदाहृताः, ते तथा न भवन्ति, विषाशङ्काया अपि तत्कार्यहेतुत्वात् । शङ्का हि नाम बुद्धिः । बुद्धिश्च न न कारणम् । न चासती बुद्धिः ॥
  असत्यात्सत्यप्रतिपत्तिनिराकरणम्  
यदपि लिप्यक्षराणामसत्यानां सत्यार्थप्रतिपादकत्वमुच्यते—तदप्यनभिज्ञभाषितम्—रेखास्तावत् स्वरूपतः सत्याः । ताश्च +++(खण्डिका—वेदभागः, अनुवाकवत् ॥)+++खण्डिकोपा  ध्यायोपदेशसंस्कृतमतेः वर्णानुमापिका भवन्ति । तथा सम्बन्धग्रहणात् रेखानुमितेभ्यश्च वर्णेभ्यः अर्थप्रतिपत्तिरिति नासत्यास्सत्योपायाः ॥
  
“अयं गकारः”+++(रेखायामिति शेषः ॥)+++ इति तु सामानाधिकरण्यभ्रमः लिङ्गलिङ्गिनोरभेदोपचारात् । यथा प्रस्थमिताः सक्तवः प्रस्थशब्देनोच्यन्ते, तथा रेखातोऽपि गकारानुमानात् रेखैव गकार इत्युच्यते । एवमनिष्यमाणे लिप्यनभिज्ञस्यापि ततोऽर्थप्रतिपत्तिः स्यात्, रेखानामसत्यवर्णानां विद्यमानत्वात् । न चेवमस्ति । तस्मात् वर्णानुमानपुरस्सरैव रेखाभ्योऽर्थावगतिः । अभ्यस्तत्वाद्विषयस्य, सक्ष्मत्वाच्च कालस्य क्रमो न लक्ष्यते, न त्वन्यथा ततोऽवगतिः । तस्मात् पारमार्थिकत्वात् पदतदर्थानां न निरवयवौ वाक्यवाक्यार्थाविति स्थितम् ॥
  
यत्पुनः वाक्यभागपदवर्णापह्नववर्त्मना शब्दब्रह्यैवाद्वयमुपदर्शयितुमुपक्रम्यते—तत्र पुरस्तात् सविस्तरं समाधिमभिधास्यामः ॥
  वाचस्त्रैविध्यतात्पर्यम्  
यत्पुनरवादि वाचस्त्रैविध्यं—तदपि नानमन्यन्ते । एकैव वैखरी वाग्वागिति प्रसिद्धा हि ॥
  
अन्तस्सञ्जल्पो वर्ण्यते मध्यमा वाक्  
सेयं बुद्ध्यात्मा नैष वाचः प्रभेदः ।  
बुद्धिर्वाच्यं वाचकं चोल्लिखन्ती+++(उल्लिखन्ती बुद्धिः इत्यन्वयः ॥)+++  
रूपं नात्मीयं बोधभावं जहाति ॥  

  
पश्यन्तीति तु निर्विकल्पकमतेर्नामान्तरं कल्पितं ।  
विज्ञानस्य हि न प्रकाशवपुषः वाग्रूपता शाश्वती ।  
+++(विषयप्रकाशके ज्ञाने जाते, तत्र शब्दस्य परामर्शः स्यात् न वा न तत्र निर्बन्धः । परन्तु शब्दाविषयकत्वमात्रात् विषयाविषयकत्वं न भवेत् । शब्दाननुविद्धा प्रतीतिः स्यादेव ॥)+++जातेऽस्मिन् विषयावभासिनि ततः स्याद्वाऽवमर्शो गिरः  
न स्याद्वापि न जातु वाग्विरहितो बोधो+++(जडत्वं—घटादिवन्निर्विषयत्वम् ॥)+++ जडत्वं स्मृशेत् ॥  

 स्फोटवादोपसंहारः  
तदास्तामियं शब्दब्रह्मचर्चा । प्रकृतमनुसरामः ॥
  
इति +++(विततया—एवं विस्तरेण प्रतिपादितया रीत्या वर्णाः धिया विषयीकृताः पदतां, वाक्यतां वा दधति । न त्वतिरिक्तं पदं वाक्यं वा । “कृताम्” इति पाठे तत् पदतामित्यादेर्विशेषणम् ॥)+++विततया वर्णा एते धिया विषयीकृताः  
दधति पदतां वाक्यत्वं वा त एव च वाचकाः ।  
न च तदपरः स्फोटः श्रोत्रे विभात्यवबोधने  
न च +++(विधिहतः—दुर्भगः । असौ—स्फोटः ॥)+++विधिहतो वाच्ये बुद्धिं विधातुमसौ क्षमः ॥  

 
—इति स्फोटनिराकरणम्—
   
—वाक्यार्थबोधविचारः—
  पदार्थनां वाक्यार्थबोधजनकत्वपक्षः  
एवं स्फोटे प्रतिहते, वर्णेषु वाचकेषु स्थितेषु कश्चिदाह—वाढं वर्णेभ्यः पदार्थप्रतीतिरस्तु । वाक्यार्थप्रतीतौ न तेषां सामर्थ्यम् ॥
  
कुतस्तर्हि वाक्यार्थावगतिः ? पदार्थेभ्य इत्याह ॥
  
तथा च वर्णानां पदार्थप्रतिपत्तौ चरितार्थत्वात् न वाक्यार्थे सामर्थ्यम् । अपरिम्लानसामर्थ्यास्तु पदार्था आसते । ते वाक्यार्थबुद्धेर्विधातारः ॥
  
+++(अनन्यथासिद्धौ ह्यन्वयव्यतिरेकौ कार्यकारणभावनिर्णायकौ ॥)+++अर्थापत्त्या हि वर्णानां कार्येषु शक्तयः कल्प्यन्ते । तत्र पदार्थम्बुद्धेरन्यथानुपपन्नत्वात् यथोक्तनीत्या वर्णानां तत्प्रतिपादने शक्तिरवगम्यते । वाक्यार्थप्रतीतिः पुनरन्यथाऽप्युपपद्यमाना न तत्र तेषां शक्ति मुपकल्पयितुमर्हति ॥
  वर्णानां वाक्यर्थबोधजनकत्वासम्भवः  
किञ्च किमेकमेव संस्कारमादधाना वर्णाः पदार्थं वाक्यार्थं च बोधयन्ति, भिन्नं वा ? तत्र च—
  
एकयैव हि संस्कृत्या कथं कार्यद्वयं भवेत् ।  
न चैषां पूर्वसंस्कारात् अन्योऽस्तीति प्रतीयते ॥  

 
वाक्यार्थप्रतीतेरन्यथापि भावात् न नानासंस्कारकल्पनाबीजमस्ति ॥
  
अपि च पदेषु पूर्ववर्णेषु नातिदूरमतिक्रान्तेषु बुद्ध्योपसंहर्तुं शक्येषु घटमानं अन्त्यवर्णवेलायामनुसन्धानं वाक्येषु पुनरतिचिरतरतिरोहिताक्षरपर  परानुसन्धानमतिक्लिष्टमदृष्टपूर्वमिति दुर्घटमेतत् । व्यवहितपदोच्चारणे तु दृश्यते वा वाक्यार्थप्रतीतिः, यत्र पूर्ववर्णानुसन्धानगन्धोऽपि नास्ति । तस्मान्न वर्णा वाक्यार्थबुद्धिहेतवः ॥
  वर्णानां वाक्यार्थबोधजनकत्वानुपपत्तिः  
अपि च पदार्थं वाक्यार्थं च प्रतिपादयन्तो वर्णाः—युगपत् प्रतिपादयेयुः, क्रमेण वा ? तत्र सकृदुच्चरितानां युगप+++(उभयं—पदार्थप्रतिपादनं, वाक्यार्थप्रतिदादनं च ॥)+++दुभयकरणमनुपपन्नम्, अशक्यत्वात् ॥
  
क्रमपक्षेऽपि पूर्वं चेत् वाक्यर्थप्रतिपादनं, तदयुक्तम्—अनवगतपदार्थस्य वाक्यार्थप्रत्ययादर्शनात् । अथ पूर्वं पदार्थप्रतिपादनं, ततो वाक्यार्थप्रत्यायनं, हन्त तर्हि पदार्थप्रत्ययादेव वाक्यार्थबुद्धेः सिद्धत्वात् किमिति पुनः व्यापारान्तरे श्रम आश्रीयते । तस्मात् पदार्थप्रतिपादनपर्य वसितसामर्थ्यानि पदानि । पदार्थेभ्यस्तु वाक्यार्थप्रत्यय इति सिद्धम् ॥
  वर्णानामनुपस्थितावपि वाक्यार्थज्ञानसम्भवः  
अपि च अन्वयव्यतिरेकाभ्यामेवं अवगम्यते—यत् पदार्थपूर्वको वाक्यार्थ इति । यो हि मानसादपचारात्+++(अपचारः—अनवधानादिः ॥)+++ श्रुतेष्वपि पदेषु पदार्थान्नावगच्छति, नावगच्छत्येव वाक्यार्थम् । यस्तु अश्रुतेष्वपि पदेषु प्रमाणान्तरतः पदार्थान् जानीयात्, जानात्येवासौ वाक्यार्थम् ॥
  “
पश्यतः श्वेत+++(“आ—”इति ईषदर्थे । अस्पष्टरूपभिति यावत् ॥)+++मारूपं हेषाशब्दं च श्रृण्वतः ।  
खुरविक्षेपशब्दं च श्वेतोऽश्वो धावतीति धीः ॥  \[श्लो। वा-वाक्य-३३५\]   

”   “
दृष्टा वाक्यविनिर्मुक्ता न पदार्थैर्विना क्वचित्  

”  
इति ॥
  
तदेषा वाक्यार्थबुद्धिः पदार्थप्रतीतिं न व्यभिचरति । व्यभिचरति तु पदप्रतीतिमिति न तत्कार्या भवितुमर्हतीति ॥
  पदार्थानामेव वाक्यार्थबुद्धिजनकत्वम्  
यदप्युच्यते—प्रत्येकं व्यभिचारात्, समुदितानामसाधारण्यात्+++(तथाच अनुगतरूपमन्तरा न तत्रान्वयव्यतिरेकाधीनकारणत्वं निश्चेतुं शक्यम् ॥)+++ न पदार्थानां वाक्यार्थावगतिहेतुत्वमिति—तदप्ययुक्तम्—प्रत्येकं तावत् गमकत्वं नेष्यत एव । समुदितानां त्वसाधारण्यं भवदपि न नः क्षतिकरम् । न ह्येते लिङ्गवत् सम्बन्धग्रहणमपेक्षमाणा अवबोधकाः, यदसाधारण्यान्नावकल्पेत । किन्तु अगृहीतसम्बन्धा अपि आकाङ्क्षायोग्यतासन्निधितात्पर्यपर्यालोचनया परस्परं संसृज्यन्ते । स एव वाक्यार्थः, यः +++(संसृष्टः इति खले कपोतन्यायेन संसर्गस्य वाक्यार्थत्वपक्षे । इतर इत्यादि खण्डवाक्यार्थबोधपूर्वकमहावाक्यार्थबोधपक्षे ॥)+++संसृष्टः पदार्थसमुदायः, इतरविशिष्टो वेतर इति ॥
  
नाप्यशाब्दत्वमित्थं वाक्यार्थप्रतीतेराशङ्कनीयम्, शब्दावगतिमूलत्वेन तस्याः शाब्दत्वात् । शब्दात् पदार्थप्रतिपत्तौ वाक्यार्थप्रतिपत्तिरिति सर्वमनवद्यम् । तदुक्तं—“पदानि हि स्वं स्वमर्थमभिधाय निवृत्तव्यापाराणि” । अथेदानीमवगताः पदार्था एव वाक्यार्थमवगमयन्ति  \[शा। भा। १-१-२५\]  इति ॥
   वाक्यैरेव वाक्यार्थबोधपक्षः  
अत्राप्यभिधीयते—न पदार्थेभ्यो वाक्यार्थावगतिः, अपि तु वाक्यादेव । तथा चायं वाक्यार्थ इति प्रसिद्धिः, न पदार्थार्थ इति । यथा हि काल्पनिकवर्णसमूहात्मकं पदं पदार्थप्रतिपत्तिमादधाति, तथा काल्पनिकपदसमूहात्मकं वाक्यं वाक्यार्थप्रतिपत्तिमाधास्यति ॥
  
ननु ! पदसमूहात्मकं वाक्यमन्यन्नास्ति, किन्तु पदान्येव वाक्यम् । पदानां च स्वार्थे चरितार्थत्वात् न वाक्यार्थसामर्थ्यमित्युक्तम्—नैतद्युक्तम् —पदार्थानामपि चरितार्थत्वात् । क्व तेषां चरितार्थत्वम्—+++(स्वविषयकज्ञानजनने ॥)+++स्वप्रतिपतौ ॥
  पदार्थानां वाक्यार्थबोधाजनकत्वम्  
ननु ! पदानि स्वप्रतिपत्तौ चरितार्थीभूय पदार्थप्रतिपत्तिमादधति । पुनस्तान्येव कथं वाक्यार्थप्रतिपत्तिमाधास्यन्ति ? पदार्थास्तु स्वावगतेरूर्ध्वं न क्वचित्परत्रचरितार्था इति वाक्यार्थबुद्धेर्विधातारो भवन्तु—नैत देवम्—अन्त्यपदस्यान्यत्र चरितार्थत्वाभावात् ॥
  
अन्त्यपदमेव पूर्वपदस्मरणोपकृतं वाक्यमुच्यते । तदर्थश्च पूर्वपदार्थविशिष्टो वाक्यार्थ इत्येके । तस्मात् वाक्यादेव वाक्यार्थप्रत्ययः ॥
  पदानां वाक्यार्थबोधजननप्रकारः  
किन्तु—किमेकसंस्कारस्मरणेन +++(कार्यद्वयं—पदार्थप्रतिपादनम्, वाक्यार्थप्रतिपादनं च ॥)+++कार्यद्वयं पदानि विदधाति विभिन्न संस्कारेण वा ? इति—तत्र कार्यभेदात् कारणभेदानुमानमिति प्रसिद्ध  एष पन्थाः । एकोऽप्यतीन्द्रियः संस्कारः कार्यात् कल्प्यते; बहवोऽपि तत एव कल्पयिष्यन्ते, कार्यस्य भिन्नत्वात् ॥
  
यदपि चिरतिरोहितवर्णप्रबन्धानुसन्धानं दुर्घटमिति कथितं—तदपि न चारु—कयाचित्कल्पनया वर्णानामिव पदबुद्धौ, पदानामपि वाक्यबुद्धावुपारोहसम्भवात् । एतच्चानन्तरं दर्शयिष्यते ॥
  
यदपि विकल्पितं—युगपद्वा क्रमेण वा वर्णाः पदवाक्यार्थप्रत्यये व्याप्रियेरन् ? इति—तत्राप्युच्यते—यौगपद्यं तावदनभ्युपगमादेव प्रत्युक्तम् । क्रमोऽप्येषामीदृशः—यत् प्रथमं पदार्थमवगमयन्ति, ततो वाक्यार्थम् । सोऽयं तर्हि पदार्थपूर्वक एव वाक्यार्थ उक्तो भवतीति चेत्—मैवम्—पदार्थो हि नाम प्रमेयमेव । न ते प्रमाणवर्गे निपतन्ति । न च पदार्थवाक्यार्थयोरत्यन्तं भेदः, येन तयोः धूमाग्न्योरिव सम्बन्धग्रहणसापेक्षयोः तदनपेक्षयोर्वा रूपदीपयोरिव प्रत्याय्यप्रत्यायकभावः । न हि स्वशरीर एव गम्यगमकवाचोयुक्तिः प्रवर्तते । कथं भवान् स्वभावहेतुवादिनो बौद्धस्य शिष्य इव निर्वृत्तः ॥
  पदैः व्यक्तिबोधनप्रकारः  
ननु ! सामान्ये हि पदं वर्तते, विशेषे च वाक्यम् । अन्यच्च सामान्यम्, अन्ये च विशेषाः । यदुक्तं—
  “
सामा+++(कार्यं प्रति विशेषा एव कारणम्, न सामान्यम् । दण्डत्वादिकं हि घटादीन् प्रत्यन्यथासिद्धम् ॥)+++न्यान्यन्यथासिद्धेः विशेषं गमयन्ति हि  

”  
इति व्यतिरेक एव प्रत्याय्यप्रत्यायकयोः—उच्यते—बाढम् ? अस्त्ययमियान् व्यतिरेकः । किन्तु विरतव्यापारे चक्षुषीव शब्दे, धूमा  दिवत् प्रमेयात् पदार्थात् अग्नेरिव वाक्यार्थस्यावगमो नास्ति । न हि पदार्थाः प्रमेयीभूय धूमवत् पुनः प्रमाणीभवितुमर्हन्ति+++(तदा हि शाब्दबोधस्यानुमितित्वं स्यात् ॥)+++ । किन्तु पदान्येव तत्प्रतिपादनद्वारेण वाक्यार्थप्रतिपत्तौ पर्यवस्यन्ति । कथमात्मीयमेव ग्रन्थं नावबुध्यन्ते भवन्तः !  \[श्लो-वा-वाक्य-३४०\] 
  “
वाक्यार्थप्रत्यये +++(तेषां—पदानाम् ॥)+++तेषां प्रवृत्तौ नान्तरीयकम् ।  
पाके ज्वालेव काष्ठानां पदार्थप्रतिपादनम् इति ॥  

”  
अवान्तरव्यापारो हि न कारकस्य प्रधाने व्यापारे कारकतां व्याहन्ति । पदानां हि द्वयी शक्तिः, अभिधात्री तात्पर्यशक्तिश्च । तत्र अभिधात्री शक्तिरेषां पदार्थेषूपयुक्ता । तात्पर्यशक्तिश्च वाक्यार्थे पर्यवस्यतीति ॥
  तात्पर्यवृत्त्या व्यक्तिबोधः  
भाष्यकारोऽपि “पदानि हि स्वं स्वमर्थमभिधाय निवृत्तव्यापाराणि” इति वदन् अभिधाव्यापार एव शक्तेः विरतिमाह, न तात्पर्यशक्तेः । अभिधाय निवृत्तव्यापाराणि पदानि यदर्थपराणि, तत्रानिवृत्तव्यापाराण्येव । एवं हि शाब्दता वाक्यार्थप्रत्ययस्य न हास्यते । सर्वात्मना तु विरतव्यापारे शब्दे, साऽवश्यं हीयते । शब्दावगतिमूलत्वात्तु शाब्दत्वे श्रौत्रत्वमपि स्यात्, श्रोत्रस्य पारम्पर्येण तन्मूलत्वात् । शब्दे च विरतव्यापारे कतमत् तत्प्रमाणम्, यस्य वाक्यार्थप्रतीतिः फलमिति न विद्मः ॥
  
न प्रत्यक्षम्, अतीन्द्रियत्वाद्वाक्यार्थस्य । नानुमानम्, “न चानुमानमेषा धीः”  \[श्लो-वा-१-१-१-त्रो-२३२\]  इत्यादिना ग्रन्थविस्तरेण स्वयमेव निरस्तत्वात् । न शब्दः, निवृत्तव्यापारत्वात् ॥
   “
सामान्यान्यन्यथासिद्धेः विशेषं गमयन्ति हि  

”  
इति न्यायात् । अर्थापत्तिरिति चेत्, किमिदानीमर्थापत्तिगम्यो +++(धर्मे शब्द एव प्रमाणमिति मीसांसकाः ॥)+++धर्मः ? न चैतद्युक्तं, इष्टं वा । तदिदं सप्तमम्प्रत्यक्षानुमानोपमानशब्दार्थापत्त्यनुपलब्धय इति प्रमाणषट्कवादिनो हि भाट्टाः ॥ प्रमाणमवतरति पारार्थ्यं नाम । एतच्चापि नेष्टम् । अतो न पदार्थनिमित्तकः वाक्यार्थप्रत्ययः ॥
  शाब्दबोधस्य शब्दजन्यत्वोपपत्तिः  
यदप्युक्तं—अन्वयव्यतिरेकाभ्यां पदार्थनिमित्तकत्वं वाक्यार्थस्यावगम्यत इति—तत्र पदार्थसंसर्गस्वभावत्वाद्वाक्यार्थस्य सत्यं तत्पूर्वकत्वमिष्यत एव वाक्यप्रतिपत्तेः, न तु तज्जन्यत्वं, शब्दव्यापारानुपरमात् । मानसे चापचारेअपचारः—अनवधानादिः ॥ सति पदानामपि ग्रहणं नास्त्येव, यतः क्षणान्तरे समाहितचेताः स वक्ति “नाहमेतदश्रौषम्, अन्यत्र मे मनोऽभूत्, पुनर्ब्रूहि” इति । इतरथा हि पदानि स्मृत्वा तदर्थमेवावगच्छेत्, न पुनः पृच्छेत् । तस्मात् पदानां ग्रहणमेव तत्र वाक्यार्थावगमे निमित्तम् ॥
  प्रमाणान्तरोपस्थितस्य न शाब्दबोधविषयत्वम्  
यदपि—“पश्यतः श्वेतमारूपं” इति—तदपि न किञ्चित् । किं प्रत्यक्षेण शुक्लो गौः गच्छत् दृश्यते । न शुक्लो गौः गच्छतीति वाक्यस्यार्थो न भवति । प्रत्यक्षप्रतिभासात्तु प्रत्यक्षार्थ एवासौ न वाक्यार्थ इत्युच्यते । एवं “श्वेतोऽश्वो धावति” इत्यानुमानिकोऽयं प्रत्ययः पर्वतेऽग्निरितिवत् । वाक्यश्रवणात्तु विना न वाक्यार्थो भवितुमर्हतीत्यलं प्रसङ्गेन ॥
   
तस्मात् वर्णेभ्य एव कयाचित्कल्पनया पदवाक्यभावमुपगतेभ्यः पदार्थवाक्यार्थप्रत्यय इति युक्तम् । तस्मात् पदार्थजन्या न भवति+++(किन्तु पदजन्यैव ॥)+++ वाक्यार्थबुद्धिरिति सिद्धम् । अनुपरतव्यापारात् वाक्यादेवेयमुद्भवति ॥
  वर्णानां पदभावोपगमप्रकारनिरूपणम्  
आह—कया पुनः कल्पनाया पदवाक्यभावमुपगता वर्णाः पदार्थवाक्यार्थप्रतीतिमादध्युरिति ॥
  
तत्र आचार्यास्तावदिमां कल्पनामदीदृशन् । प्रथमं वर्णज्ञानं, ततः संस्कारः । ततो द्वितीयवर्णज्ञानं, तेनप्रथमवर्णञ्ज्ञानजनितेन च संस्कारेण पटुतरसंस्कारः । ततः तृतीयवर्णज्ञानं, तेन प्राक्तनेन संस्कारेण पटुतरः संस्कारः । एवं यावदन्त्यवर्णज्ञानम् । अन्त्यवर्णज्ञानानन्तरं तु ततः संस्कारात् सकलपूर्ववर्णविषयमेकस्मरणम् । तेनान्त्यवर्णज्ञानस्य विनश्यत्ता । विनश्यदवस्थग्रहणस्मरणविषयीकृतो वर्णसमूहः पदमिति ज्ञायते ॥
  वाक्यभावप्रदर्शनम्  
ततः पदज्ञानात् संस्कारः । ततः तथैव वर्णक्रमेण द्वितीयपदज्ञानम् । तेन प्रथमपदज्ञानजन्मना च संस्कारेण पटुतरसंस्कारो जन्यते । पुनस्तेनैव क्रमेण तृतीयपदज्ञानम् । तेन प्राक्तनेन च संस्कारेण पीवरतरः संस्कारः जन्यते । एवं यावदन्त्यपदज्ञानं अन्तरेण स्थवीयसा संस्कारेण सर्वपदविषयमेकस्मरणमुपजन्यते । संस्कारस्यैवैकत्वात् सोऽयं स्मरणानुभवविषयीकृतवर्णसमूह एव पदम् । पदसमूहो वाक्यमित्युच्यते । ततो  वाक्यार्थप्रतिपत्तिः । संस्कारस्य च संस्कारान्तरकरणकौशलमवश्यमेषि तव्यम् । अन्यथा सर्वत्र क्रियाभ्यासोऽनर्थकः स्यादिति ॥
  वर्णानां पदवाक्यरूपतापत्तिनिराकरणपक्षः  
अत्र वदन्ति—नेयं प्रक्रिया साध्वी, ज्ञानयौगपद्यप्रसङ्गात् । तथा, हि—चरमपदप्रतिभासानन्तरं यथा पूर्वपदस्मरणं, तथा तदैव सङ्केतस्मरणेनापि भवितव्यम् । अनवगतपदार्थसम्बन्धस्य हि न वाक्यार्थप्रतीतिः । अस्मृतसङ्केतस्य च न पदार्थप्रतीतिः । यत्राप्यभ्यस्ते विषये सङ्केतस्मृतिर्न संवेद्यते, तत्राप्यविनाभावस्मृतिरेव बलादसौ कल्प्यते, अनवगतपदपदार्थसम्बन्धस्य नारिकेलद्वीपवासिन इवार्थप्रत्ययाभावात् । सम्बन्धानुभवस्य च पूर्ववृत्तत्वेनेदानीं स्मरणमुखेनौपकारित्वात् । तस्मादन्त्यपदज्ञानानन्तरं पूर्वपदसमय+++(समयः—शक्तिः ॥)+++स्मरणयोः युगपदुत्पादात् ज्ञानयौगपद्यम् ॥
  पदैः वाक्यज्ञाने ज्ञानयौगपद्यं दुर्वारम्  
अथ समयस्मरणानन्तरं पूर्वपदस्मरणमुपेयते—तथापि तत्स्मृतिकाले पदार्थज्ञानोपजननात् पुनरपि ज्ञानयौगपद्यम् । न च तदा पदार्थज्ञानं नोदेतीति शक्यते वक्तुम्, अविकलतदुपजननकारण+++(शक्तिज्ञानादिरूपसामग्यां सत्यां, पदे श्रुतेऽपि पदार्थस्मृतिर्न भवतीति कथज्यते ?)+++सामग्रीसन्निधानात्, प्रतिनायकस्य च तदानीमभावात् । पदार्थज्ञानोत्तरकालं तर्हि पूर्वपदस्मरणमस्त्विति चेत्; एवं तर्हि चरमपदज्ञानप्रत्यस्तमयात् अन्त्यपद +++(वेदग्रहणादौ, लङ्घनाभ्यासादौ वा ॥)+++  रहितं वाक्यं स्यात् । अन्त्यपदज्ञानस्य हि सङ्केतस्मृतिवेलायां विनश्यत्ता, पदार्थज्ञानवेलायां विनाश एव यतः ॥
  असंवेद्यमानशब्दसत्ताऽसम्भवः  
ब्रूयात्—असंवेद्यमानमपि तदानीमन्त्यपदमस्त्येवेति—स्वस्ति तर्हि न्यायविस्तराय+++(मीमांसकानां, शब्दविवर्तवादिनां च स सिद्धान्तः । तदङ्गीक्रियते चेत् न्यायशास्त्रस्य वैफल्यमिति नर्मोक्तिः ॥)+++ ॥
  
अपिच तदानीमनुपलभ्यमानेनापि सता किमन्त्यपदेन क्रियते ? पुनरवगमोऽस्य भविष्यतीति चेत्; स कुतस्त्यः ? श्रोत्रस्य विरम्यव्यापारासंवेदनात् । मनसश्च स्वातन्त्र्येण बाह्ये विषये सामर्थ्यासम्भवात् । सत्यपि पुनस्तदवगमे ज्ञानयौगपद्यानपायात् ॥
  
अपिच पूर्वपदैः +++(पदार्थज्ञानाभावादिति हेतुः । मध्ये पदार्थज्ञानाङ्गीकारे तु ज्ञानयौगपद्यम् ॥)+++अर्थशून्यतया शुष्कनीरसतनुभिः अन्त्यपदानुभव समनन्तरं स्मृतैरपि को गुणः ? न हि तथाविधपदस्मरणमर्थप्रत्यायनाङ्गम् ॥
  
अथ सार्थकानि प्राञ्चि पदानि स्मर्यन्ते, तर्हि समयस्मरणपदार्थज्ञानादिकार्यसाङ्कर्यकृतं अनेकशाखं +++(प्रतिपदं—एकैकपदश्रवणवेलायाम् । प्रतिक्षणं वा ॥)+++प्रतिपदं ज्ञानयौगपद्यमापद्यत इत्यसतीयं कल्पना ॥
  वर्णानां पदवाक्यभावे पक्षान्तरम्  
व्याख्यातारस्तु प्रक्रियान्तरमाचचक्षुः—वर्णानुगमरूपेण तावत् प्रथम  पदज्ञानमुत्पद्यते । ततः सङ्केतस्मरणम् । तेन विनश्यदवस्थेन पदज्ञानेन स्वविषयावच्छेदेन पदार्थज्ञानमाधीयते, यत्र वाचकावच्छिन्नं वाच्यस्वरूपमवभासते । तथाविधपदार्थज्ञानान् संस्कारः । ततः तथैव क्रमेण द्वितीयपदज्ञानम् । तदनु समयस्मरणम् । तेन विनश्यदवस्थेन च द्वितीयपदज्ञानेन तथैव स्वावच्छेदेन स्वार्थज्ञानम् । तेन प्रथमपदार्थज्ञानाहितेन च संस्कारेण दृढतरः संस्कारः । पुनर्वर्णक्रमेण तृतीयपदक्रमेण तृतीयपदज्ञानम् । पुनः सङ्केतस्मरणम् । सङ्केतस्मृतिसहायेन तेन विनश्यदव स्थेन स्वार्थे तथैव स्वावच्छिन्नं ज्ञानम् । तेन प्राच्येन च संस्कारेण दृढतरः संस्कारः । एवं तावत् यावदन्त्यपदज्ञानात् स्वावच्छिन्नार्थप्रतीतिः । ततः पूर्वोपचितात् महतः संस्कारात् विशिष्टसर्वविषयमेकं स्मरणम्, यस्य स्वाभिधानावच्छिन्नाः सर्वे पूर्वपदार्था विषयतां प्रतिपद्यन्ते । तस्मिन् स्मरणे तथान्त्यपदार्थज्ञानेऽवच्छेदकत्वेन प्रस्फुरत्पदसमूहो वाक्यम्, अवच्छेद्यत्वेन प्रकाशमानोऽर्थसमूहो वाक्यार्थः । एवं स्मर्यमाणानुभूयमानौ पदपदार्थंसमूहौ वाक्यवाक्यार्थाबुक्तौ भवतः ॥
  पक्षान्तरनिराकरणम्  
एतदपि न विचारक्षमम्—अन्त्यपदार्थप्रतीतिसमये तदवच्छेदकतया प्रतिभासमानं पदं तत्प्रतीतौ तावत् कारणमिति नात्र विमतिः । स्वयं च प्रतिभासमानत्वात् कर्मापि भवत्येव । तस्येदानीं कर्मत्वे करणं चिन्त्यम् । न श्रोत्रं तावत् करणम्, अन्त्यपदप्रतीत्यनन्तरमेव तद्व्यापारस्य विरतत्वात् । विरम्य च पुनर्व्याप्रियमाणत्वानुपपत्तेः । मनस्तु बाह्ये विषये स्वातन्त्र्येण प्रवर्तितुमसमर्थम् । तत्प्रवृत्तौ सर्वाण्येव प्रथमपदात्प्रभृति पदानि मानसव्यवसायगोचराणि भवन्तु; किं स्मर्यमाणत्वमन्येषामुच्यते ?+++(मध्ये पदस्मरणं मा स्तु । मनसैव तावद्विषयकं ज्ञानं भवतु ॥)+++
   
अथ तदन्त्यपदं अर्थे इव आत्मन्यपि तदवच्छेदकत्वप्रतिपत्तेः करणत्वं प्रतिपत्स्यत इति मन्यसे—तदयुक्तम्—स्वप्रतीतौ तस्य कर्मत्वात् । न चैकस्यामेव क्रियायां तदेव कर्म करणं च भवितुमर्हति । विस्तरतश्चायं वाचकावच्छिन्नवाच्यप्रतिभासः प्रत्यक्षलक्षणे प्रतिक्षिप्त इति अलं पुनस्तद्विमर्देन ॥
  वाक्यार्थबोधप्रकारे पक्षान्तरम्  
अपर आह—प्रथमं पदज्ञानम् । ततः सङ्केतस्मरणम् । ततः पदार्थज्ञानम् । पदार्थज्ञानात् पदज्ञानस्य विनश्यत्ता । विनश्यदवस्थपदज्ञानमपेक्षमाणं श्रोत्रं प्रथमपदावच्छेदेन द्वितीयपदे ज्ञानमादधाति । द्वितीयपदज्ञानानन्तरं पुनः सम्बन्धस्मरणम् । ततः पदार्थज्ञानम् । तेन द्वितीयपदज्ञानस्य विनश्यत्ता । विनश्यदवस्थपदज्ञानसहायात् श्रोत्रात् तथैव तदवच्छेदेनोत्तरोत्तरपदज्ञानं तावत् यावदन्त्यपदज्ञानमिति ॥
  
तदज्ञानानन्तरं च प्राक्तनप्रक्रियावत् नात्र पूर्वपदस्मरणमुपयुज्यते । तत्फलस्य च विनाशदशापतितपदज्ञानकृतावच्छेदमहिम्नैव सिद्धत्वात् । तस्य हि फलमन्त्यपदावगमसमये सकलपूर्वपदोपस्थापनम् । तच्च विनश्यदवस्थपूर्वपूर्वपदज्ञानकृतोत्तरोत्तरपदानुराग+++(अनुरागः—अनुरञ्जनम् । तावत्पदार्थविषयकविशष्टशाब्दबोधप्रयोजकसंस्कार विशेषः ॥)+++बलादेव लब्धमिति किं तत्स्मरणेन ? तदभावाच्च नात्र ज्ञानयौगपद्यादिचोद्यावसरः समस्ति । यथोपदर्शितान्त्यपदज्ञानमेव च वाक्यार्थज्ञानमिति न तस्य चरितार्थत्वमन्यत्रइत्येवं वाक्यादेव वाक्यार्थप्रत्ययः सेत्स्यति, न पदार्थेभ्य इति ॥
   
ज्ञानोपजननानुपपत्तेः । प्रथमपदज्ञानानन्तर हि सम्बन्धस्मरणम् । तेनैव तस्य विनश्यत्ता । पदार्थप्रतिपत्तिकाले च पदज्ञानं विनष्टमेव । विनश्यदवस्था बुद्धिः बुद्ध्यन्तरविरोधिनीति सामान्येन श्रवणात् ॥
  ज्ञानविशेषयोयौगपद्यसम्भवपक्षः  
ब्रूयात्—कार्यभूतया बुद्ध्या कारणभूतबुद्धिः विरुद्ध्येत, न बुद्धिमात्रेण+++(अदृष्टविशेषोद्भूतसंस्काराधीनस्मरणेन साकम् ॥)+++ बुद्धिमात्रमिति—एतदयुक्तम्—विशेषे प्रमाणाभावात ॥
  
अभ्युपगम्यापि ब्रूमः—विशेषे प्रमाणभूतयोरेव बुद्ध्योर्भवतु वध्यविघातभावः । तथापि पदज्ञानं सङ्कार इव +++(समयस्मृतेरेव—इत्यन्वयः । समयः—सङ्केतः ॥)+++समयस्मृतेः कारणमेव, संस्कारेणेव तेनापि विना तदनुत्पादात् । संस्कारप्रबोधे तस्य व्यापार इति चेत्; तेनापि द्वारेण यत् कारणं, तत् कारणमेव । तदिह पदज्ञानं समयस्मरणं, पदार्थज्ञानमिति त्रीणि ज्ञानानि युगपदवतिष्ठन्त इति परः प्रामदः ॥
  एतत्पक्षेऽपि ज्ञानयौगपद्यं दुर्वारम्  
अपि च पदज्ञानमुपजायमानं वर्णक्रमेण जायते, न सहसैव; निरंशपदवादस्य व्युदस्तत्वात् । तत्र च द्वित्राणि, त्रिचतुराणि, पञ्चषाणि वाऽक्षराणि क्रमेण ग्रहीष्यन्ते । तद्विषया हि क्रमभाविन्यः उपजननापायधर्मिका बुद्धयः । अत्रान्तरे विनश्यदवस्थमाद्यपदज्ञानमासिष्यते, तदुपरागेण द्वितीयपदज्ञानमुत्पत्स्यत इति दुराशैवेयम् ॥
   व्यवहितपदोच्चारणेऽपि शाब्दबोधः  
अपिच व्यवहितोच्चरितेभ्योऽपि पदेभ्यः वाक्यार्थप्रत्ययः दृश्यते । यत्रानेककार्यपर्यालोचनाव्यग्रहृदयः स्वामी “रे कन्दलक !” इत्युक्त्वा, कार्यान्तरं संविधाय, “तुरगं” इति वदति । पुनः प्रयोजनान्तराय व्यवहृत्य, “कल्पितपर्याणं” इत्यादि वक्ति । पुनरन्यत् किमपि कृत्वा ब्रवीति “आनय” इति । तत्र “रे कन्दलक ! कल्पितपर्याणं तुरगमानय” इति वाक्यार्थावगमो भवति । भवन्मते चासौ दुरुपपादः । पदानुरागस्य तत्रासम्भवात्+++(अत्यन्तव्यवहितत्वादेव ॥)+++ । पूर्वपदस्मरणस्य चानभ्युपगमात् ॥
  शङ्करस्वामिपक्षः  
किञ्च न प्रवरमतानुसारिणामिव भवतां विशेष्यबुद्धिषु विशेषणविशेष्ये द्वे वस्तुनी आलम्बनम्, अपि तु विशेष्यमात्रम्, उपायभेदादेव+++(न तु विषयाधिक्यात् ॥)+++ प्रतीत्यतिशय इति । ततश्च सत्यपि पूर्वपदानुरागे तत्प्रतिभासाभावात् शुद्धमेव द्वितीयपदज्ञानं सम्पन्नमिति किं तदनुरागेण ? अतश्चेयमनुपपन्ना कल्पना, यतो द्वितीयपदस्य स्वार्थे शुद्धस्यैव सङ्केतग्रहणं वृत्तम् । यदा क्वचित् प्रथमं प्रयुक्तमासीत्, अधुना तु तत्पदं पदान्तरोपरक्तं सञ्जातमिति तादृशस्यागृहीतसम्बन्धत्वादर्थप्रतिपत्तिहेतुत्वं न स्यादित्यास्तामपूर्वमिदं शङ्करस्वामिनः+++(अयं न्यायभाष्यटीकाकार इति चक्रधरः ॥)+++ पाण्डित्यम् ॥
  स्वमतेन वाक्यार्थबोधोपवर्णनम्  
आह—यदीमाः सर्वा एव सदोषाः तान्त्रिकरचिताः कल्पनाः न साधीयस्यश्चेत्, तदाऽऽत्मीया का चन निर्दोषा साध्वी कल्पना  निवेद्यताम्—उच्यते—न वयमात्मीयामभिनवां कामपि कल्पनामुत्पादयितुं क्षमाः ॥
  
न हीयं कविभिः पूर्वैः अदृष्टा सूक्ष्मदर्शिभिः ।  
शक्ता तृणमपि द्रष्टुं मतिर्मम तपस्विनी ॥  

 
कस्तर्हि विद्वन्मतितर्कणीयग्र-  
न्थोपबन्धे तव दोहदोऽयम् ।  
न दोहदः, पर्यनुयोगभूमिः,  
परोपदेशाच्च न तस्य शान्तिः ॥  

 
राज्ञा तु गह्वरेऽस्मिन् अशब्दके बन्धने विनिहितोऽहम् ।  
गन्थरचनाविनोदात् इह हि मया वासरा गमिताः ॥  

 स्वमते वर्णेभ्य; वाक्यार्थबोधवर्णनम्  
तथापि वक्तव्यं कथं वर्णेभ्यो वाक्यार्थप्रतीतिरिति । उच्यते— चिरातिक्रान्तत्वं अचिरातिक्रान्तत्वं वा न स्मृतिकारणम् । संस्कारकरणकं हि स्मरणं भवति । तच्च सद्यः प्रलीने चिरप्रलीने वा न विशिष्यते इत्येवं पूर्वेषां पदानां चिरतिरोहितानामपि, व्यवहितोच्चारितानामपि संस्कारात् स्मरणं भविष्यति । अन्त्यपदस्य चानुभूयमानत्वोपगमे ज्ञानयौगपद्यादिप्रमादप्रसङ्ग इति वरमन्त्यपदमपि स्मर्यमाणमस्तु । स्मृत्यारूढान्येव सर्वपदानि वाक्यार्थमवगमयिष्यन्ति ॥
  वाक्यार्थबोधक्रमः  
तत्र चेयं कल्पना—वर्णक्रमेण तावत् प्रथमपदज्ञानम् । ततः सङ्केतस्मरणं, संस्कारश्च युगपद्भवतः । ज्ञानयोर्हि यौगपद्यं शास्त्रे +++(कश्मीरे अरण्ये राज्ञा शङ्करवर्मणा चिरमसौ निक्षिप्त इति वार्तेति चक्रधरः ॥)+++  प्रतिषिद्धं, न संस्कारज्ञानयोः । ततः पदार्थज्ञानम् । तेनापि संस्कारः । पुनर्वर्णक्रमेण द्वितीयपदज्ञानम् । ततः सङ्केतस्मरणम् । पूर्वसंस्कारसहितेन च तेन पटुतरः संस्कारः । पुनः पूर्ववर्णक्रनेण तृतीयपदज्ञानं, सङ्केतस्मरणं, पूर्वसंस्कारापेक्षः पदुतरः संस्कार इत्येवं पदज्ञानजनिते पीवरे संस्कारे, पदार्थज्ञानजर्निते च तादृशि संस्कारे स्थिते अन्त्यपदार्थज्ञानानन्तरं पदसंस्कारात् सर्वपदविषयस्मृतिः, पदार्थसंस्काराच्च पदार्थविषया स्मृतिरिति संस्कारत्रयात् क्रमेण द्वे स्मृती भवतः । तत्रैकस्यां स्मृतावुपारूढः पदसमूहो वाक्यं, इतरस्यामुपारूढः पदार्थसमूहो वाक्यार्थः ॥
  शाब्दबोधस्य स्मृतिमूलकत्वेऽपि नाप्रामण्यम्  
ननु ! स्मृतेरप्रमाणत्वात् अप्रमाणत्वमिदानीं वाक्यार्थप्रतीतेः— मैवम्—+++(स्मृतेः अप्रमात्वं न तदभाववति तत्प्रकारकत्वरूपम् ॥ किन्तु प्रमात्वाभावमात्ररूपम् । तच्च प्रमालक्षणे अनुभवत्वनिवेशप्रयुक्तम् । अतश्च यथा सम्बन्धः, तथा ग्रहान्न शाब्दबोधस्याप्रामाण्यम् ॥)+++तथासम्बन्धग्रहात् । यत्र ह्यन्यथासम्बन्धग्रहणं, अन्यथा च प्रतिपत्तिः, तत्रायं दोषः । यथा धूमे गृहीतसम्बन्धे नीहाराद्दहनानुमितौ । इह तु क्रमवर्तिनां वर्णानां अन्यथा प्रतिपत्त्यसम्भवात्, यथैव व्युत्पत्तिः तथैव प्रतीतिरिति न किञ्चिदवद्यम् । अचिरनिर्वृत्तानुभवसमनन्तर भाविनी च स्मृतिरनुभवायते+++(तेन तावद्वर्णश्रवणपूर्वक इव बोधः भवति ॥)+++ ॥
  पदार्थज्ञानं मानसरूपं वा  
अथ वा कृतं स्मरणकल्पनया । अन्त्यपदार्थज्ञानानन्तरं सकलपदपदार्थविषयो मानसोऽनुव्यवसायः शतादिप्रत्ययस्थानीयो भविष्यति ।  तदुपारूढानि पदानि वाक्यं, तदुपारूढश्च पदार्थो वाक्यार्थः । तथा विधश्च मानसोऽनुव्यवसायः सकललोकसाक्षिकत्वादप्रत्याख्येयः ॥
  अन्तिमतावत्पदार्थस्मरणस्यावश्यकता  
ननु ! अन्त्यपदार्थज्ञानानन्तरं किं पूर्वपदतदर्थविषयेन स्मरणेन, अनुव्यवसायेन वा । अन्त्यपदार्थश्चेत् ज्ञातः, समाप्तं कर्तव्यं, किमन्यदवशिष्टं, यत् व्यवसायेन, स्मरणेन, अनुव्यवसायेन वा करिष्यते—कथं न करिष्यते +++(तावद्वर्णविषयकं श्रौत्रऽत्यक्षभिव, तज्जन्यमिव च ज्ञानम् ॥)+++एकाकारो हि वाक्यवाक्यार्थप्रत्ययः प्रत्यात्मवेदनीयो न शक्यतेऽपह्नोतुम् । न चासौ स्मरणादनुव्यवसायाद्वा विना सम्पद्यत इत्यस्ति तदुपयोगः । इत्थं स्मरणारूढं सङ्कलनाज्ञानविषयीकृतं चेदं पदनिकुरुम्बं वाक्यं, तथाविधश्चैष वाक्यार्थः ॥
  संसर्गभासकसामग्रीप्रदर्शनम्  
ननु ! मा भूत् पदस्फोटः वाक्यस्फोटश्च वाचकः ।  
मा च भूतामिमौ वाक्यवाक्यार्थौ भागवर्जितौ ॥  

 
वर्णा एव भवन्त्वेते वाचकाः केनचिद्वृथा+++(प्रत्येकं अबोधका अपीत्यर्थः ॥)+++ ।  
पदं वर्णसमूहोऽस्तू वाक्यं च पदसंहतिः ॥  

 
भवन्तु भवदाख्याताः पदवाक्यादिकल्पनाः ।  
पदार्थानां तु संसर्गे मार्गः क इति कथ्यताम् ॥  

 
असंसृष्टा हि “गौरश्वः पुरुषो हस्ती” इति पदार्थाः न वाक्यार्थभावमधिरोहन्ति । अन्त्यपदार्थज्ञानानन्तरभाविनां हि स्मरणेन, अनु  व्यवसायेन वा विषयीक्रियमाणास्तु यथावगता एव विषयीक्रियन्ते । संसर्गावगमस्तु कुतस्त्य इति चिन्त्यम्—उच्यते—अस्त्यत्र विवादः । केचिदाचक्षते अन्विता एव पदार्थाः पदैरभिधीयन्ते, अन्यथा पदानां वाक्यत्वायोगादिति ॥
  
अन्ये तु मन्यन्ते—शुद्धानामेव पदार्थानां पदैरभिधानम् । ते तु तथाऽभिहिताः सन्तः परस्परमाकाङ्क्षासन्निधियोग्यत्वपर्यालोचनया संसर्ग मधिगमयन्तीति ॥
  अन्विताभिधानाभिहितान्वयवादौ  
तत्रेदं विचार्यम्—व्युत्पत्तिर्बलीयसी, न हि शब्दो व्युत्पत्तिनिरपेक्षो ऽर्थमवगमयति । व्युत्पत्तिश्च किं वाक्यस्य वाक्यार्थे, पदस्य वा पदार्थे इति ॥
  
+++(वाक्यघटकसर्वपदानां युगपदन्वितत्वेनैव अभिधाने अन्विताभिधानम् । पदैरर्थाभिधानाननन्तरं अन्वयभाने अन्विताभिधानम् ॥)+++यदि वाक्यस्य वाक्यार्थे व्युत्पत्तिः, तदाऽन्विताभिधानम् । पदस्य पदार्थे व्युत्पत्तौ अभिहितान्वय इति ॥
  अभिहितान्वयवादवर्णनम्  
किं तावत्प्राप्तम् ? अभिहितान्वय इति, पदार्थप्रतिपत्तिपूर्वकत्वाद्वाक्यार्थप्रतिपत्तेः । न ह्यनवगतपदार्थस्य वाक्यार्थसम्प्रत्ययो दृश्यते, पदार्थविभागश्च गम्यते—अस्य पदस्य जातिरर्थः, अस्य द्रव्यं, अस्य गुणः, अस्य क्रियेति । स चैवमवकल्पते, यदि तावत् सोऽर्थः पदैरभिधीयते । पदान्तौरार्थोपरक्ते तु—तस्मिन्नभिधीयमाने तदर्थेयत्तैव नावधार्यते, कदम्बा कारार्थप्रतीतेः ॥
   अन्विताभिधाने विभक्तपदार्थज्ञानासम्भवः  
आवापोद्वापाभ्यां तदवधारणमिति चेत्—मैवम्—आवापोद्वापपरीक्षावसरेऽपि कदम्बप्रतीत्यनपायात् । न ह्येकमेव किञ्चिद्वाक्यमन्विता भिधायिपदग्रथितम्, +++(अन्यत्र—वाक्याद्बहिः ॥)+++अन्यत्र तु शुद्ध एव पदानामर्थः; किन्तु सर्वत्र कदम्बकरूपादुपायात् कदम्बकरूपमुपेयं प्रतीयत इति दुरवगमः पदार्थविभागः ॥
  
ततश्च पदार्थानामनपेक्षणे गामानयेति वाक्यात् अश्वानयननियोगः प्रतीयेत, गां बधानेति वाक्यादश्वबन्धननियोगः प्रतियेत+++(वाक्यघटकप्रत्येकपदार्थज्ञानानपेक्षणात्, प्रत्येकं पदशक्तिग्रहणा सम्भवाच्च वाक्ये सर्वस्मात् पदात् सर्वोऽप्यर्थः प्रतीययेत ॥)+++ । अपेक्ष्यते तु पदानामर्थः । सोऽपेक्ष्यमाणः इयानिति नियतोऽवधारयितव्यः । तदवधारणं शुद्धाभिधायिषु पदेष्ववकल्पते । तस्मात् पदपदार्थयोरौत्पत्तिकः+++(औत्पत्तिकः—सहजः ॥)+++ सम्बन्ध इष्यते ॥
  व्यवहाराच्छक्तिग्रहः पदविषयक एव  
वृद्धव्यवहारेषु च वाक्यादपि भवन्ती व्युत्पत्तिः पदपर्यन्ता भवति । इतरथा हि प्रतिवाक्यं व्युत्पत्तिरपेक्ष्येत । सा चानत्त्यात् दुरुपपादेति शब्दव्यवहारोच्छेदः स्यात् । दृश्यते च पदार्थविदामभिनवकविश्लोकादपि वाक्यार्थप्रतीतिः । सा पदतदर्थव्युत्पत्त्याऽवकल्पते । वाक्यवाक्यार्थ योस्तु व्युत्पत्तावपेक्षमाणायां सा न स्यादेव । तस्मान्नान्विताभिधानम् ॥
   
 तदुपरञ्जकद्वितीयपदार्थावगतिः सिद्धैव । तदपि पदमन्यानुरक्तस्वार्थवाचीत्यनेनैव न्यायेन एकमेव पदमखिलपदाभिधेयार्थवाचि सम्पन्नमिति तेनैव व्यवहारोऽस्तु ॥
  
न चासौ सम्पद्यते । गौरित्युक्ते सर्वगुणक्रियाऽवगमात् न ज्ञायते किमुपादीयतामिति । सर्वावगमो ह्यनवगमनिर्विशेष एव, व्यवहारानुपपत्तेः । न हि +++(“सरसामस्मि सागरः” \[गी। १०। २४\]  इत्यभिप्रायेणेदम् ॥)+++रसविदां पूर्णोऽप्यब्धिः मेरोरतिरिच्यते, सलिलकार्यानिर्वृत्तेः । नियतगुणक्रियानुरक्तस्वार्थप्रतिपादने तु गोशब्दस्य न हेतुमुत्प श्यामः ॥
  पदान्तरसन्निधानमात्रान्नान्वयभानम्  
पदान्तरसन्निधानं नियमहेतुरिति चेत्, किं स्वरूपमात्रेण, अर्थ प्रतिपादनेन वा ?
  
स्वरूपमात्रेण जपमन्त्रपदानामिव सन्निधानं भवदपि असन्निधानान्न विशिष्यते, अनुहीतसम्बन्धस्य तत्कृतोपकारादर्शनात् ॥
  
अर्थप्रतिपादनेन तु पदान्तरं यदि नियमहेतुः, सोऽयमभिहितानामर्थानामन्वय उक्तो भवति+++(प्रथममर्थस्याभिधानात् ॥)+++ । तस्मात् स एव श्रोयान् पदेभ्यः प्रतिपन्ना निष्कृष्टास्तावदर्था आकाङ्क्षासन्निधियोग्यत्ववशेन परस्परमभिसम्बध्यन्ते ।   येनाकाङ्क्षितः, यश्च सन्निहितः, यश्च सम्बद्धुं योग्यः, स तेन सम्बध्यते; नातोऽपरः ॥
  अन्वयशून्यवाक्यनिदर्शनम्  
अत एव “अङ्गुल्यग्रे हस्तियूथशतमास्ते” इति नास्ति सम्बन्धः, योग्यत्वाभावात् । अन्विताभिधानवादिनां तु अनन्वितस्यानभिधानात् तत्राप्यन्वयः प्राप्नोति । स च नास्ति । तस्मात् अभिहितानामेव पदार्थानामन्वय इति युक्तम् । तदुक्तं—“पदानि हि स्वं स्वमर्थमभिधाय निवृत्तव्यापाराणि । अथेदानीमर्थाः अवगता वाक्यार्थं सम्पादयन्ति” इति ॥
  अन्विताभिधानवादिभिः अभिहितान्वयदूषणम्  
एवं प्राप्ते अभिधीयते—न व्युत्पत्तिनिरपेक्षो दीप इव+++(“स्यरूपतस्सन्” इति शेषः ॥)+++ शब्दोऽर्थमवगमयति । व्युत्पत्तिश्च वृद्धव्यवहारात् । वृद्धानां च व्यवहारो वाक्येन, न पदेन; केवलपदस्याप्रयोगात् ॥
  
+++(अर्थः—प्रयोजनम् ॥)+++अर्थप्रकरणप्राप्यपदार्थान्तरवेदने ।  
पदं प्रयुज्यते यत्तत् वाक्यमेवोदितं भवेत् ॥  

 
वक्ता वाक्यं प्रयुङ्क्ते च संसृष्टार्थविवक्षया ।  
तथैव बुद्ध्यते श्रोता तथैव च तटस्थितः ॥  

 
सेयं वाक्यस्य वाक्यार्थे व्युत्पत्तिः ॥
   वाक्यस्वरूपम्  
वाक्यं च किमुच्यते ? संहत्यार्थमभिदधन्ति पदानि वाक्यमिति वाक्यविदः । तत्रायं पदसमूह एवार्थो भवति । एवं न संहत्यार्थमभिदध्युः पदानि, यद्येकैकस्य पदस्य सर्वत्र व्यापारः । यथा हि बाह्यानि कारकाणि काष्ठादीनि सर्वाण्येव पाके व्याप्रियन्ते, यथा च शिविकाया उद्यन्तारः सर्वे शिबिकामुद्यच्छन्ति, यथा त्रयोऽपि ग्रावाण +++(“पिठरस्स्थाल्युखा” इस्यमरः ॥)+++उखां बिभ्रति —तथा सर्वाण्येव पदानि वाक्यार्थमवबोधयन्ति । तदिदमन्विताभिधानम् । अन्यानन्वितनिष्कृष्टस्वार्थपर्यवसायित्वे हि सति न सर्वेषां वाक्यर्थे व्यापारस्स्यात् ॥
  अन्विताभिधानवादे पदान्तरं न व्यर्थम्  
ननु ! एवमेकैकस्य कृत्स्नकारित्वे सत्येकस्मादेव कृत्स्नसिद्धेः पदान्तरोच्चारणं व्यर्थमित्युक्तम्—नैतत्—पदान्तरेण विनैव एकस्मात् कृत्स्नकार्यसम्पत्त्यभावात् । न तर्ह्येकं कृत्स्नकारीति चेत्—मैवम्— एकैकस्य कृत्स्नफलपर्यन्तव्यापारपतितत्वात् एकैकस्मिन् सति कृत्स्नफलपर्यन्तो व्यापारो निर्वर्तते, एकैकेन विना न निर्वर्तत इत्येवमेकैकं कृत्स्नकारि भवति ॥
  
ननु ! एवं तर्हि समुदाय एव कर्ता भवतु, किं समुदायिभिः ? ततश्च तदेवायातं निरवयवौ वाक्यवाक्यार्थाविति—नैतद्युक्तम्—सङ्घातकार्यवत् स्वकार्यस्यापि दर्शनात् ॥
  
अर्थ किं सङ्घातकार्यम् ? किञ्च तत् स्वकार्यम् ?
   
वाक्यार्थप्रतिपत्तिः सङ्घातकार्यम् । स्वकार्यं तु पदार्थप्रतिपत्तिः । यथा पाकः सङ्घातकार्यम् । स्वकार्यं ज्वलनभरणादि काष्ठस्थाल्या दीनाम् ॥
  अन्विताभिधाने दूषणोद्धारः  
ननु ? यदि पदानां पदार्थप्रतिपादनम् स्वकार्यम्, शुद्धस्तर्हि पदस्यार्थः+++(तथा चामिहितान्वयवाद एवासौ ॥)+++—न शुद्धः पदार्थः । सङ्घातकार्यमकुर्वतां शुद्धानां पदानामदृष्टष्वात् । न ह्येषां स्वकार्ये सङ्घातकार्ये च पृथक् प्रयोगोऽस्ति, सर्वथा सङ्घातकार्य एव प्रयोगात् । +++(तत्र—सङ्घातकार्ये ॥)+++तत्र प्रयुक्तानामप्येषां स्वकार्यं न नावगम्यते । अत एव न निरचयवं वाक्यमिष्यते, स्वकार्यप्रत्यभिज्ञानात् ॥
  
संहतास्ते सङ्घातकार्यं कुर्वन्तो दृश्यन्ते, न सङ्घात एव संहतेष्वपि कुर्वत्सु स्वकार्यं पृथक्पृथगुपलभ्यते । यथा शकटाङ्गानां अयमंशोऽनेन कृतः, अयमनेनेति न पृथक्पृथक् प्रयुज्यमानानि शकटाङ्गानि मनागपि शकटकार्यं कुवन्तीत्येवं न केवलं पदं प्रयुज्यते, प्रयुक्तमपि वा न तत्कार्याङ्गम् । पदान्तरेण तु सह व्यापारात् तदन्वितार्थकार्येव पदमिति— युक्तम् । तदिदमुक्तं—“संहत्यार्थमभिदधन्ति पदानि वाक्यम्, एकार्थः पदसमूहो वाक्यम्” इति ॥
  
तदेवमवयवकार्योपलम्भात् न वैयाकरणवन्निमित्तान्यपि निह्नुमहे+++(वाक्यशक्तिवादिनः खलु ते । तेन वाक्यशक्तिनिर्णयहेतुभूतपदशक्तेः शाब्दबोधे निमित्तत्वाभावः सिद्ध्यति ॥)+++ कृत्स्नफलसिद्ध्यवधि व्यापारपरिनिश्चयाच्च नान्यमीमांसकवत् शुद्ध पदार्थाभिधानमुपगच्छामह इति ॥
   अन्विताभिधानवादे दूषणोद्धारः  
यत्पुनरभ्यधायि—प्रतिवाक्यं व्युत्पत्तिरपेक्षणीया, अन्यथा नवकविश्लोकादर्थः पदार्थविदो न प्रतीयेतेति—तदिदं व्युत्पत्त्यनभिज्ञस्य चोद्यम्— न ह्येवं व्युत्पत्तिः “गोशब्दस्य शुक्लान्वितोऽर्थः” इति । स हि व्यभिचरति, कृष्णान्वितस्य दर्शनात् । नापि सर्वान्वितस्तदर्थः, आनन्त्येन दुरवगमात् । किन्त्वाकाङ्क्षितयोग्यसन्निहितार्थानुरक्तोऽस्यार्थ इति+++(अन्वयोपस्थापन इति शेषः ॥)+++ ॥
  
एतां च व्युत्पत्तिं वाक्यान्यावापोद्वापाभ्यां रचनावैचित्र्यभाञ्जि सञ्जनयन्ति । पदार्थपर्यन्तापि भवन्ती व्युत्पत्तिः ईदृशी दृश्यते, न शुद्धपदार्थविषया, पदेन व्यवहाराभावादित्युक्तम् । तथापि न न ज्ञायते— इयान् पदस्यार्थ इति शकटाङ्गवदावापोद्वापाभ्यां तत्कार्यभेदस्य दर्शितत्वात् ॥
  
तदित्थं न प्रतिवाक्यं व्युत्पत्तिरपेक्ष्यते । सन्निहितयोग्याकाङ्क्षितार्थोपरक्तस्वार्थाभिधायित्वेन हि क्वचिद्गृहीतसम्बन्धः सर्वत्र गृहीतो भवति । ततश्च नवकविश्लोकादप्यर्थप्रतिपत्तिरुपपत्स्यते । पदपदार्थयोस्तु न व्युत्पत्तिः, उपायाभावादित्युक्तम् ॥
  अन्विताभिधानेऽपि पदान्तरसार्थक्यम्  
यदपि पदान्तरोच्चारणमफलमिति, तदपि परिहृतम्—पदान्तरसन्निधाने हि सर्वाणि पदानि कृत्स्नकारीणि भवन्तीत्युक्तत्वात् । +++(कार्यान्विते शक्तिः, इतरान्विते शक्तिः, अन्विते शक्तिः इति अन्विताभिधानवादे कक्ष्यात्रयं वर्तते ॥)+++  पदान्तरसन्निधानेन क्रियत इति चेत्; सर्वकारकेष्वपि तुल्योऽयमनुयोगः । संहत्य तु सर्वाणि कारकाणि कुर्वन्तीत्युच्यन्ते । तथा पदान्यपि अर्थाभिधानेनापि चोपकुर्वत्सु पदेषु नाभिहितान्वयः, अनन्वितेऽर्थे व्युत्पत्त्यभावात् । अनुपगमे वा दुरुपपादः पदार्थानामन्वयः, उपायाभावात् ॥
  अन्वयस्य आकाङ्क्षाद्यधीनत्वासम्भवः  
ननु आकाङ्क्षासन्निधियोग्यत्वान्यभ्युपाय इत्युक्तम्—न युक्तमुक्तम् । कस्येयमाकाङ्क्षा ? शब्दस्य, अर्थस्य, प्रमातुर्वा ? शब्दार्थयोस्तावदचेतनत्वात् नाकाङ्क्षायोगः । फलत इयं तु तत्र तत्र वाचोयुक्तिः “शब्दः शब्दान्तरमाकाङ्क्षति, अर्थोऽर्थान्तरम्” इति । प्रमातुः पुनः स्वतन्त्रस्या काङ्क्षा न प्रमाणम्, पुरुषेच्छया वस्तुस्थितेरघटमानत्वात् । शब्दाख्यप्रमाणपृष्ठभावेन तु पुरुषस्याकाङ्क्षा भवन्ती भवत्यर्थानां संसर्गहेतुरित्येवं शब्दस्यायमियानिषोरिव दीर्घदीर्घो व्यपारः । उपरतव्यापारे तु शब्दे पुरुषाकाङ्क्षामात्रं न सम्बन्धकारणम् ॥
  
अशाब्दत्वं च वाक्यार्थप्रतीतेरित्थ+++(इत्थं—शाब्दादनुपस्थितस्य शाब्दबोधविषयत्वे ॥)+++मापतेत् ।  
व्यवधानमयुक्तं च साक्षाच्छाब्दत्वसम्भवे ॥  

 
तस्मादन्विताभिधायीनि पदानीति स्थितम् ॥
  अन्विताभिधानवादसमर्थनम्  
एष एव हि संसर्गप्रतीतेः पन्थाः—
  
व्यतिषक्तार्थबुद्ध्या हि व्यतिषङ्गोऽवगम्यते ।  
अपरं तु न संसर्गप्रतीतेरस्ति कारणम् ॥  

  
न खल्वानय गां शुक्लां संसर्ग इति कथ्यते ।  
व्यवहारे क्वचिद्वृद्धैः, +++(पदं प्रयुज्यमानमपि—इत्यन्वयः ॥)+++पदं संसर्गवाचकम् ॥  

 
प्रयुज्यमानमप्येतत् बालिशेन हि केनचित् ।  
अनन्वितार्थमेव स्यात् दशदाडिमवाक्यवत् ॥  

 
तस्मादन्वितानामेवाभिधानं युक्तम् ॥
  अनन्वितवाक्ये गतिप्रदर्शनम्  
आह—
  
अङ्गुल्यग्रादिवाक्येषु कथं तव समन्वयः ?  

 
उच्यते—
  
उक्तानामपि संसर्गे कथं तव समन्वयः ॥  

 
आह—
  
नन्वत्र योग्यताभावादसंसर्ग उपेयते ।  
आकाङ्क्षादित्रयाधीनः संसर्गो हि मयेष्यते ॥  

 
उच्यते—
  
मयाऽपि योग्यासन्नादिसंसृष्टस्वार्थवाच्यता ।  
पदानां दर्शिता सा च तेषु नास्तीत्यनन्वयः ॥  

 
आह—अन्विताभिधानवादी हि भवान् । ततश्च—
  
भवतोऽनभिधानं+++(अनभिधानं—वाक्यघटकपदानां प्रत्येकार्थबोधाभावः ॥)+++ स्यादन्वयासम्भवादिह ॥  

  
अहं त्वभिहितान्वयवादी । तेन—
  
मम त्वनभहितत्वेऽपि नाभिधानं विरुध्यते ॥  

 
उच्यते—
  
कष्टं +++(मीमांसकः—विचारकुशलः । “मानेर्जिज्ञासायाम्” इति वार्तिकम् ॥)+++मीमांसकेनापि भवता सूक्ष्मदर्शिना ।  
नाद्यापि शब्दव्यापारपरमार्थोऽवधारितः ॥  

 
प्रकाशकत्वं शब्दस्य व्यापारो हि निसर्गतः ।  
पुंसस्तु गुणदोषाभ्यां तस्मिन् सदसदर्थता ॥  

 
क्रियाकारकसंसर्गबुद्धिरत्रापि+++(अत्रापि—अङ्गुल्यग्रवाक्यादौ ॥)+++ शब्दजा ।  
तादृश्येवायथार्था तु नरबुद्धिप्रमादतः ॥  

 
तदुक्तं—प्रमाणान्तरदर्शनमत्र बाध्यते इति ॥
  
अत एव प्रमाणत्वं शब्दे निष्प्रतिमं स्वतः ।  
शब्दे कर्मणि तत्रापि बाधकानुपसर्पणात् ॥  

 
तेनाङ्गुल्यग्रवाक्येऽपि शाब्दोऽस्त्येव समन्वयः ।  
आधाराधेयक्रियादिनिर्देभानस्यात्र प्रतीयमानत्वात ॥  \[?\]   

 
वस्तुतोऽसम्भवो यस्तु तुल्य एव स आवयोः+++(शब्दादर्थतीतिस्तु उभयोस्तुल्या । अन्यथाऽयोग्यत्वज्ञानं वा कथं भवेत् ॥)+++ ।  
अयोग्यत्वेन संसर्गप्रतीत्यर्थनिबर्हणात् ॥  

 अन्वितभानमेवौत्सर्गिकम्  
यदि तु शादोऽन्वयो न भवेत्, कचतटपादिवर्णनिर्देशमात्रमिदं स्यात्; दशदाडिमादिप्रलापतुल्यं वा स्यात् । अनन्विताभिधानात् वाक्यत्वमेव  न भवेत् । अस्ति तु वाक्यत्वम् । तेन मन्यामहे अस्ति शाब्दोऽन्वय इति अत्रापि अन्विताभिधानं न विरुद्धम् । बाधकस्त्वन्यविषय+++(अन्यविषयः—वस्तुविषयः ॥)+++ एव, न शब्दसंसर्गविषय इत्युक्तम् । अत एव स्वसामर्थ्यसिद्धनिर्निबन्धबोधकत्वव्यापारे शब्दे स्वतो वेदप्रामाण्यमनाकुलं निर्वक्ष्यति, अपौरुषेयतया विप्लवासम्भवात् । स्वव्यापारस्य च स्वत एव शुद्धत्वमित्यलमतिप्रसङ्गेन ॥
  
इत्यन्विताभिधानेन वाक्यार्थज्ञानसम्भावात् ।  
व्युत्पत्तिरहितः प्राज्ञैः प्रहेयोऽभिहितान्वयः ॥  

 अन्विताभिधानवादखण्डनम्  
तदेतदपि नानुमन्यते—यदुक्तं वृद्धव्यवहारात् व्युत्पत्तिरिति—तत् सत्यम् । वाक्येन व्यवहार इत्येतदपि सत्यम् । शिबिकोद्यञ्चन्नृव सर्वाणि पदानि कार्ये संहत्य व्याप्रियन्त इत्येतदपि सत्यमेव ॥
  
व्युत्पत्तिश्चिन्त्यताम्—किमेकघटनाकारसङ्घातकार्यनिष्ठैव सा ? किं वा पदार्थपर्यन्ता ? इति । पूर्वस्मिन् पक्षे प्रतिवाक्यं व्युत्पत्तिरपरिहार्या । सा च बहुप्रमादेत्युक्तम्+++(आवापोद्वापादिमूलकशक्तिग्रहणासम्भवादिति हेतुः ॥)+++ । पदार्थपर्यन्तायां तु व्युत्पत्तौ नूनं निर्धारणीयं “इयान् पदस्यार्थः” इति । भवद्भिरपि शकटावयवदृष्टान्तवर्णनेन पदव्यापारनिर्धारणमङ्गीकृतमेव । इतरथा हि पदार्थनियमानपेक्षणे गामानयेतिविवक्षावान् अश्वपदमपि नित्तितयोपाददीत । न हि भवतामनपेक्षितपदार्थ एव वैयाकरणानामिव, वाक्यार्थप्रत्ययः । तदसौ यावानावापोद्वापपर्यालोचनया गोपदस्यार्थो निर्धार्यते, तावानेव सङ्घातकार्येऽपि व्याप्रियमाणस्य तस्यार्थः ॥
   अभिधात्रीशक्तिः पदार्थ एव  
ननु आकाङ्क्षितयोग्यसन्निहितार्थोपरक्तस्तस्यार्थ इत्युक्तम्—नैतद्युक्तम्—सर्वदा संहत्यव्याप्रियमाणमेतत्पदं पश्यतस्तवायं भ्रमः । अर्थः तावानस्य, यावत्यभिधात्री तस्य शक्तिः ॥
  
कियति तस्याभिधात्री शक्तिः ? कियति तस्यानभिधात्री शक्तिः ? यावत्तमर्थं अन्योन्यमाकाङ्क्षितैश्च सन्निहितैश्च संयुज्यमानं न मुञ्चति ॥ कियन्तं च न मुञ्चति, गोत्वमात्रं, तद्वन्मात्रं वा ? इत्यतस्तावत्येवाभि धात्री शक्तिरन्वयव्यतिरेकाभ्यां अस्य निर्धार्यते ॥
  
अतः परमेकस्य पदस्याप्रयोगात् सर्वदा सङ्घातकार्यरहितकेवलस्वकार्यचातुर्यानवधारणात् प्रधानकार्ये +++(कार्यं—आनयनादि ॥)+++तात्पर्यशक्तिरस्य व्याप्रियते, नाभि धात्री । तां च पृथगविवेचयता भवता अन्विताभिधानमभ्युपगतम् । तच्च न युक्तम्—तर्वत्र अभिधात्र्याः शक्तेरविशेषात् । पदार्थनियमानव धारणं पदान्तरोच्चारणवैफल्यमित्यादिदोषाणामनपायात् ॥
  अन्विताभिधाने विरोधप्रदर्शनम्  
येनान्वितमर्थमभिदधाति गोशब्दः, तदनभिधाने, तदन्वितानवगमात् येन सह संसर्गः, स न गृह्यते, तत्संसृष्टश्च गृह्यते इति विप्रतिषिद्धं स्यात् । तदभिधाने वा तद्वत्सर्वाभिधानमिति एकमेव गोपदं सर्वार्थं भवेत् । तस्मान्न +++(सर्वत्र—संसर्गाशेऽपि ॥)+++सर्वत्राभिधात्री शक्तिः पदस्योपपद्यते इति नान्विताभिधानम् ॥
   अन्विताभिधाने शब्दानामर्थासंस्पर्शित्वप्रसङ्गः  
अन्विताभिधानपक्षे च कथमङ्गुल्यग्रवाक्येऽपि नान्वयः स्यात् ? शाब्दोऽस्त्येव समन्वय इति चेत्; अर्थासंस्पर्शी शब्दः प्राप्नोति, बहिरन्वयाभावात् । प्रकाशकत्वमात्रं व्यापार इति चेत्—बाढम्—तत्त्वन्वितानन्वितविषयं वेदितुं युक्तम्, न पुनरन्वितविषयमेवेति शक्यते नियन्तुम् । दशदाडिमादिवाक्यमनन्वितार्थप्रतिपादकमपि दृश्यते यतः । न तत् वाक्यमिति चेत्, अङ्गुल्यग्रवाक्यमपि न वाक्यमेव । आधाराधेयक्रियासंसर्गप्रतीतिस्तु भ्रममात्रम् । तस्मात् अन्वितमर्थमभिदधति पदानीत्यसमीचीनम् ॥
  अभिहितान्वयेऽपि क्लेशः  
+++(दारुशलाकाः कदाचित् वज्रलेपसंसृष्टा वा भवेयुः ॥)+++तत्किमयश्शलाकाकल्पाः परस्परमसंसृष्टा एव पदार्थाः पदैरुच्यन्ताम् ? एतदपि नास्ति । तथाविधव्यवहाराभावात् । पश्चादन्वयस्य च दुरवगमत्वात्, विरम्यव्यापारस्य चासंवेदनात् । तस्मात् पक्षद्वयमपि न क्षेमाय । तदुक्तम्—
  
मतद्वयमपीदं तु नास्मभ्यं रोचतेतराम् ।  
कुतोऽन्विताभिधानं वा कुतो वाऽभिहितान्वयः ॥  

 उक्तोभयवादमध्यस्थो वादः  
अन्या तु वाचो युक्तिः कैश्चित्कृता—अन्वीयमानाभिधानं, अभिधीयमानान्वयश्चेति+++(अन्वयार्हपदार्थाभिधानम्, पदार्थाभिधानेनान्वयाभिधानं च ॥)+++ । साऽपि न हृदयङ्गमा ॥
   
न हि द्वे अनुभूयेते क्रिये एते पृथक्स्थिते ।  
अभिधानक्रिया चान्या वाच्यस्था चान्वयक्रिया ॥  

 
ते हि क्रमेण वा स्याताम्, युगपद्वा ? क्रमपक्षे पूर्वमन्वयक्रिया चेत्, तदिदमन्विताभिधानमेव, नान्वीयमानाभिधानम् । पूर्वं चेदभिधानक्रिया, सोऽयमभिहितान्वय एव, नाभिधीयमानान्वयः । युगपत्तु क्रियाद्वयसंवेदन नास्ति । अर्थगतायाः क्रियायाः शब्दप्रयोगकालेऽनुपलम्भात् ॥
  
अभिधानक्रियैवैका तदभिज्ञैः परीक्ष्यते ।  
अन्वीयमानताऽर्थानां अभिधानाद्विना कुतः ॥  

 
गौः शुक्ल इति जातिगुणयोरेकद्रव्यसमवेतयोरपि शब्दमन्तरेण कुतोऽन्वयमवगच्छामः ॥
  
उक्तेर्नूतनतैवेयं न पुनर्वस्तु नूतनम् ।  
न चात्रापि निवर्तन्ते दोषाः पक्षद्वयस्पृशः ॥  

 अन्विताभिधाने पज्ञान्तरम्  
अन्ये मन्यन्ते—+++(सामान्येन—सामान्याकायेण—आपाततः ॥)+++सामान्येनान्विताभिधानम्, विशेषतश्चाभिहितान्वय इति । गोशब्दो हि स्वार्थमनवगतविशेषगुणक्रिया+++(सामान्यं—जातिः ॥)+++सामान्यान्वितमभिधत्ते, तावत्यन्विताभिधानम् । शुक्लादिगुणविशेषसबन्धस्तु पदान्तरादवगम्यते । सोऽयं विशेषोऽभिहितान्वय इति—एतदपि तादृगेव ॥
  
दोषोऽन्विताभिधाने यः सामान्येऽपि स तादृशः ।  
दोषस्तुल्यो विशेषेऽपि यश्चोक्तोऽभिहितान्वये ॥  

  
न चेदमपूर्ववस्तु वर्णितम् । अभिहितान्वयवादिनः विशेष एवाभिहितान्वयमिच्छन्ति । सामान्येऽपि हि पदं वर्तते, विशेषे वाक्यम् । वाक्यार्थप्रतीतये च अभिहितान्वय आश्रीयते इति प्राक्तन एवेष्टः पन्था वेदितव्यः ॥
  पदानां संहत्य कारित्वम्  
कथं तर्ह्याभिधानिकी व्यवहारः ? सङ्कुलमिवैनं पश्यामः, सर्वत्र दोषसम्भवात्—उच्यते—न कदाचिदत्र सङ्कुलता । संहत्यकारीणि हि पदानीत्युक्तम् । समुदितैः पदैरेको वाक्यार्थः प्रत्याय्यते । स च गुणगुणिभूतेतरपदार्थसंसृष्टः कश्चित्पदार्थ एवेति किमत्र सङ्कुलम् ॥
  पदानामन्वयज्ञापकत्वम्  
ननु किमयमन्विताभिधानपक्षः पुनरुत्थापयितुमिष्टः ? मैवम्— नेदमन्विताभिधानम् । कथं तर्हि संहत्यकारिता पदानाम् ? उच्यते— संहत्यकारिताऽप्यस्ति, न चान्विताभिधानम् । +++(अन्वितं—वस्तुगत्याऽन्वयविशिष्टम् ॥)+++अन्वितमर्थं पदानि— संहत्य सम्पादयन्ति, न त्वन्वितमभिदधति । किमिदानीं कुर्वन्ति वाक्यार्थं पदानि, घटमिव मृदादीनि—एतदपि नास्ति—ज्ञापकत्वात्तेषाम् । का तर्हियं वाचोयुक्तिः, संहत्यकारीणि पदानि, न चान्वितमभिदधतीति ? इयं वाचोयुक्तिः । पदान्यन्वितं प्रत्याययन्ति, नान्वितमभिदधति ॥
  अन्वये शक्त्यसम्भवः  
नाभिधात्री शक्तिरन्वितविषया, किन्त्वन्वयव्यतिरेकानुगतनिष्कृष्टस्वार्थविषयैव । तात्पर्यशक्तिस्तु तेषामन्वितावगमपर्यन्ता सह  व्यापारात्, व्यापारस्यैतदीयस्य निराकाङ्क्षप्रत्ययोत्पादनपर्यन्तत्वात् । तथा हि—
  
अन्यथैव प्रवर्तन्ते प्रत्यक्षाद्युद्भवा धियः ।  
अर्थं पूर्णमपूर्णं वा दर्शयन्त्यः पुरः स्थितम् ॥  

 
अन्यथैव मतिश्शाब्दी विषयेषु विजृम्भते ।  
प्रतिपत्तुरनाकाङ्क्षप्रत्ययोत्पादनाविधिः ॥  

 
अत एव पदं लोके केवलं न प्रयुज्यते ।  
न हि तेन निराकाङ्क्षा श्रोतुराधीयते मतिः ॥  

 शक्तेरभावेऽपि संसर्गभानसम्भवः  
ननु अभिधानव्यतिरिक्तः कोऽन्यः शब्दस्य कृत्स्नफलपर्यन्तः प्रत्यायनात्मा व्यापारः ? अस्ति कश्चित्, यः सर्वैरेव संसर्गवादिभिरप्रत्याख्येयः । न हि संसर्गोऽभिधीयते, प्रतीयते च वाक्यात् ॥
  
ननु संसृष्टाभिधाने सति संसर्गः प्रतीयेत, नान्यथा—नैतदेवम्— संहत्यकारित्वादेव संसर्गावगतिसिद्धेः । न हि संहत्यकरणम्, असंसृष्टं च कार्यं क्वचित् दृश्यते ॥
  
अपि च प्रकृतिप्रत्ययौ परस्परापेक्षमर्थमभिदधाते । न च प्रकृत्या प्रत्ययार्थीऽभिधीयते, नियोगस्याधातुवाच्यत्वात् । न च प्रत्ययेन प्रकृत्यर्थोऽभिधीयते, नियोगादेः लिङ्वाच्यत्वानुपपत्तेः । न च तौ पृथक्पृथक् स्वकार्यं कुरुतः+++(परस्परापेक्षितार्थप्रतिपादनात् ॥)+++ । एवं पदान्यपि परस्परापेक्षीणि संहत्य कार्यं करिष्यन्ति । न च परस्परमर्थमभिधास्यन्ति वाक्यान्यपि प्रकरणपतितान्येवमेव । तदुक्तम्—
   “
प्रकृतिप्रत्ययौ यद्वत् अपेक्षेते परस्परम् ।  
पदं पदान्तरं तद्वत् वाक्यं वाक्यान्तरं तथा इति ॥  

”  
अयमेव पक्षः श्रेयान् यत् संहत्यकारित्वं पदानां, असङ्कीर्णार्थत्वं च ॥
  
निरपेक्षे प्रयोगेऽयश्शलाकाकल्पना भवेत् ।  
तदन्विताभिधाने तु पदान्तरमनर्थकम् ॥  

 
संहत्यकारिपक्षे तु दोषो नैकोऽपि विद्यते ।  
तेनायमुपगन्तव्यः मार्गो विगतकण्टकः ॥  

 
अभिधात्री मता शक्तिः पदानां स्वार्थनिष्ठता ।  
तेषां तात्पर्यशक्तिस्तु संसर्गावगमावधिः ॥  

 
तेनान्विताभिधानं हि नास्माभिरिह मृष्यते ।  
+++(अन्वितेति वस्तुस्थित्यभिधानम् ॥)+++अन्वितप्रतिपत्तिस्तु बाढमभ्युपगभ्यते ॥  

 
संहत्यकारकत्वाच्च पदानां न स्वार्थाभिधित्सयैव समुच्चारणम्, अपितु प्रधानं कार्यमेव कर्तुम् । तदुक्तम्—
  “
वाक्यार्थमितये तेषां प्रवृत्तौ नान्तरीयकम् ।  
पाके ज्वालेव काष्ठानां पदार्थप्रतिपादनम् इति ॥  

”  वाक्यार्थबोधविचारोपसंहारः  
सेयं व्युत्पत्तिमूला पदविसरसमुद्भिद्यमानाङ्कुरश्रीः  
संस्कारोदारपत्रा कुसुमचयवती प्रोल्लसद्भिः पदार्थैः ।  
प्रज्ञावल्ली विशाला फलति फलमिदं स्वादु वाक्यार्थतत्त्वं  
नैराकाङ्क्ष्यं तु सान्द्रे हृदय उपगते यान्ति यस्मिन् पुमांसः ॥  

 
आह च—
  
पदात्प्रभृति या चैषा प्रज्ञा ज्ञातुर्विजृम्भते ।  
पुष्पिता सा पदार्थेषु वाक्यार्थेषु फलिष्यति ॥  

 
तस्मादनया नीत्या संसर्गप्रत्ययो भवति साधुः ।  
संसृष्टाश्च पदार्थाः वाक्यार्थ इति न्यवेदि प्राक् ॥  

 
यश्चैष लोकव्यवहारसिद्धिः  
प्रादर्शि वाक्यार्थमितावुपायः ।  
स एव वेदेऽप्यवधारणीयः  
तत्रापि तान्येव पदानि तेऽर्थाः ॥  

 
—इति वाक्यार्थविचारः
  वेदार्थावधारणप्रकारविचारोपक्षेपः  
आह—लोके प्रमाणान्तरपरिच्छेद्यत्वात् वाक्यार्थस्य तदवगमोपायत्वं शब्दानां योजयितुं शक्यते । वेदार्थस्तु—अतीन्द्रियः । न च रागादिदोषकलुषमनसामस्मदादीनां अतीन्द्रियपदार्थदर्शनकौशलमस्ति । तददर्शने च तत्र वृद्धव्यवहारात् व्युत्पत्तिरेव न सम्भवति । सोऽहमद्य वेदार्थं बुभुत्समानो वेदविदं कञ्चिदाचार्यमभिगच्छेयम् । सोऽप्यतीन्द्रियार्थदर्शी न भवतीति तस्यापि तथैव व्युत्पत्त्यभाव इति तेनाप्यन्यः कश्चिदभिगन्तव्यः । सोऽप्यन्यमित्यन्धपरम्परा प्राप्नोति । न च वेद एव, “वृद्धिरादैच्” इति सान्द्रे—संसर्गज्ञानवति ॥  पणिनिरिव, “मस्त्रिगुरुः” इति ब्रुवन् पिङ्गल इव, “हस्त करः पाणिः” इति कथयन्नभिधानमालाकार इव स्वयमुपदिशति—“एषोऽस्य मामकस्य शब्दस्यार्थः” इति । तस्मात्सर्वथा दुरवगमो वेदार्थः तदाह—
  “
स्वयं रागादिमात्रार्थं वेत्ति चेत्तस्य नान्यतः ।  
न वेदयति वेदोऽपि वेदार्थस्य कुतो गतिः इति ॥  

”  
अथ निगमनिरुक्तव्याकरणवशेन पदार्थकल्पना क्रियते; तर्हि नानामतित्वात् उपदेष्टॄना+++(प्रसिद्धं हि “नैको ऋषिर्यस्य मतं प्रमाणम्” इत्यादि ॥)+++, अनेकार्थत्वाच्च धातूनां नाम्नां, उपसर्गनिपातानां च न नियतः कञ्चिदर्थो व्यवस्थापयितुं शक्यते । अन्यथा तत्कल्पनासम्भवात् । आह च— \[प्र-वा-१-३२०\] 
  “
तेनाग्निहोत्रं जुहुयात् स्वर्गकाम इति श्रुतौ ।  
खादेच्छवमांसमित्येषः नार्थ इत्यत्र का प्रमा इति ॥  

”  वैदिकशब्पा आपि लौकिका एव  
तदेतत् बधिरस्य रामायणं वर्णितमस्माभिः, यू एवमपि श्रुत्वा वेदार्थपरिगमाभ्युपायं मृगयते । अनेन हि पवक्तिन वाक्यार्थपरिगमोपाय प्रकटनेन सर्वमपाकृतं भवति । उक्तं हि—नाभिनवाः केचन वैदिकाः शब्दाः । रचनामात्रं वेदे भिद्यते, न तु पदानि । सर्गात्प्रभृति च प्रवृत्तोऽयं वेदविदांव्यवहारः । तत एव दीर्घप्रबन्धप्रवृत्तात् अद्यत्वे वयसि व्युत्पद्यामहे । व्युत्पद्यमानाश्च तं तमर्थं प्रतिपाद्यामहे ॥
  वेदार्थावगमसहकारीणि  
किञ्च वेदार्थस्य परिज्ञानौपयिकानि व्याकरणमीमांसादिशास्त्राणि क्व गतानि ? यदेषु जीवन्मु न वेनार्थोऽवधार्यते ॥
   
अपि च, रे मूढ ! स्वयं रागादिमान्नार्थं वेत्ति ? वेदस्य कोऽर्थो रागादिमतः ? प्रत्यक्षमतीन्द्रियेऽर्थे मा प्रवर्तिष्ट, न तु रागादिमान् “अग्नि होत्रं जुहुयात् स्वर्गकामः” इतिवाक्यादपि अग्निहोत्राख्यं कर्म स्वर्गसाधनमिति नावगच्छेत् ॥
  
अतीन्द्रियेऽर्थे नियता कुतोव्युत्पत्तिरिति चेत्, उक्तमत्र, वेदवत्तद्व्यवहारस्य तदर्थपरिगमोपायस्य सुचिरप्ररूढत्वात् । वेदार्थश्च, तदवगमश्च, तदुपायश्च, तदनुष्ठ नं च नाद्यत्वे प्रवृत्तानि । त नि केषां ऽनादीन्येव । अस्मन्मते तु जगत्सर्गात्प्रभृति प्रवृत्तानि । कस्तेष्वद्य पर्यनुयोगावसरः ? सेयमनेन पापकारिणा “खादेच्छवमांसं” इत्याद्यपभाषणेन केवलमवीचिकेदारकुटुम्बिनमानं +++(अवीची—नरकविशेषः । नरकक्षेत्रस्वामिन मित्यक्रोशोक्तिः । वेदनिन्दायास्तावदेव फलमित्यर्थः ॥)+++कर्तुं वेदनिन्दैव मन्दमतिना कृता, न दूषणमभिनवं किञ्चिदुत्प्रेक्षितमिति ॥
  वेदार्थव्युत्पत्त्यसम्भवः  
अथापर आह—किमेष तपस्वी पराणुद्यते ? कियनेनापराद्धम् ? किमनेन विरुद्धमभिहितम् ? न हि लोकतो वेदार्थे व्युत्पत्तिरवकल्पते ॥
  
कोऽयं लोको नाम ? किं यः कश्चित् प्राकृतः, उत वैयाकरणः संस्कृतमतिः ? इति ॥
  
तत्र शाकटिकाः साधुशब्दप्रयोगानभिज्ञमनसो निसर्गत एवाक्षतकण्ठाः वराकाः संस्कारबाह्यैः गाव्यादिभिरेव शब्दैर्व्यवहरन्ति । तैश्च व्यवहरन्तः कथमिव वैदिकेषु शब्देषु व्युत्पत्तिमवाप्नुयुः ?
  
यद्यपि चास्ति “एषि” “एमि” इति कश्मीरेषु, “गच्छ” इति दर्वाभिसारेषु, “करोमि” इति मद्रेषु कतिपये साधुशब्दा पामरैरपि प्रयुज्यन्ते;  तथाप्यतीव प्रविरलसञ्चारोऽसौ व्यवहार इत्यनुपादेय एव वैदिकशब्दव्युत्पत्तेः ॥
  व्याकरणेनापि वेदार्थावधारणासम्भवः  
अथ व्याकरणस्य वेदाङ्गत्वात् ततः साध्वसाधुशब्दप्रविभागमवगच्छन्तः “साधुभिर्भाषितव्यं, असाधुभिर्न” इति विधिनिषेधनियमितमतयः साधुभिरेव शब्दैर्व्यवहरन्तो विद्वांसः तनीयसैव क्लेशेन वैदिकेष्वपि शब्देषु व्युत्पत्तिमासादयेयुरिति कथ्यते—तदपि न चतुरश्रम्—इतरेतराश्रयप्रसङ्गात् । वेदे हि सिद्धप्रामाण्ये तदङ्गभूतव्याकरणाभ्याससमासादितसाध्वसाधुशब्दप्रविवेक वृद्धव्यवहारपरिचयपुरस्सरा वैदिकशब्देषुव्युत्पत्तिः, तद्व्युत्पत्तौ च सत्यां बोधकत्वादप्रतिपादकत्वलक्षणमप्रामाण्यमपोज्झतो वेदस्य प्रामाण्यमिति ॥
  प्राकृतव्याकरणस्य वेदाङ्गत्वापत्तिः  
अथ वेदाङ्गमिदमिति श्रद्धामवधूय यदृच्छाधीतेनैव व्याकरणेन पूर्वोक्तकार्यसिद्धेर्नेतरेतराश्रयमिति वर्ण्यते—किमिदानीं नाटकप्रकरणादि काव्योपयोगिसंस्कृतभाषाविशेषपरिज्ञानायैव प्राकृतलक्षणवद्व्याकरणमध्येतव्यम् ? तथाऽभ्युपगमेवाऽनङ्गत्वाविशेषात्—प्राकृतलक्षणप्रसिद्धशब्दव्यवहारानुसारेण वैदिकशब्दव्युत्पत्तिरापाद्यत इति सुतरां दुस्स्थत्वं ॥
  
अपि च सत्यपि व्याकरणाधिगमे, श्रुतेऽपि “साधुभिर्भाषितव्यम्” इत्युपदेशे, +++(“सत्यं वदत—”इति शपथवाक्यम् । व्याकरणादिपठनमात्रेण न कश्चित्तादृशो दृश्यत इति भावः ॥)+++सत्यं वदत ! वेदार्थानुष्ठानपरायणोऽपि कृतबुद्धिरपि निषिद्धाचरणपराङ्मुखोऽपि श्रोत्रियोऽपि श्रद्दधानोऽपि यदि कश्चित् केवलैः  साधुभिरेव शब्दैर्व्यवहरन् दृष्ट एकाकी ? तैश्च नानार्थक्रियासाधनभूतभूरिव्यवहारं निर्वहन् तदनुचरः परिज्ञातो न भूयः केवलसाधुशब्दप्रयोगकुशलः कल्पनीयः । कुतश्चासौ लभ्यते ? तस्मान्न वृद्धव्यवहाराद्वेदार्थ व्युत्पत्तिरुपपद्यते ॥
  व्याकरणस्य वेदार्थानिर्णायकत्वम्  
अथ व्याकरणमेव वेदार्थव्युत्पत्तौ उपायतां प्रतिपत्स्यते इति मन्यसे; तदपि कथमिति चिन्त्यम् । न हि +++(विवरणकारः—व्याख्यानकारः ॥)+++विवरणकार इव पाणिनिर्वेदं व्याचष्टे । व्याचक्षाणो वा परिमितदर्शिनि अस्मादृशे, द्वेषादिदोषकलुषितमनसि तस्मिन् अस्मदादीनां वेदार्थं बुभुत्समानानां किदृशी विस्रम्भः ? किं यथैव व्याचष्टे, तथैव वेदार्थः, अन्यथा वेति ॥
  
यदि तु साध्वसाधुशब्दविवेककरणद्वारेण व्याकरणं कारणं वेदार्थव्युत्पत्तेरित्युच्यते—तत्रापि—स्वातन्त्र्येण वेदस्येव व्याकरणस्य शास्त्रत्वानुपपत्तेः । अङ्गत्वप्रसिद्धेश्च वैदिकविध्यपेक्षितार्थसम्पर्कित्वमस्य नूनमेषितव्यम् । तत् कस्य विधेः शेषतया व्याकरणमवतिष्ठेतेति वाच्यम् । साधुभिर्भाषितव्यं, असाधुभिर्नेत्यनयोरेव विधिनिषेधयोरिति चेत्; नन्वेतावेव विधिनिषेधौ तावद्विचारयामः । किं क्वचित्प्रकरणे पठितौ ? किमनारभ्याधीतौ ? कॢप्ताधिकारी, कल्प्याधिकारी वा ? इति ॥
  साध्वसाधुशब्दविभागसम्भवाक्षेपः  
आस्तां चेदम् ! वितता खल्वियं चिन्ता । साध्वसाधुशब्दस्याप्रसिद्धत्वात् किंविषयाविमौ विधिनिषेधौ स्यातामितीदमेव चिन्त्यताम् ।  ब्रीहिभिर्यजेतऽ “न कलञ्जं भक्षयेत्” इति ब्रीहिकलञ्जस्वरूपस्य लोकतोऽवगतौ तद्विषयविधिनिषेधावबोधो न दुर्घटः । इह तु ब्रीहय इव कलञ्जमिव न साध्वसाधुशब्दस्वरूपं लोके प्रसिद्धम्; प्रत्यक्षादिप्रमाणातीतवात् । प्रत्यक्षं तावत् साध्वसाधुशब्दप्रविवेकेन लोकतोऽवगम्यते । कृतश्रमश्रवणयुगलकरणिकासु प्रमितिषु शब्दस्वरूपमेव केवलं विषयता मुपयाति । न जातु तद्गतं साधुत्वमसाधुत्वं वा । न हि शब्दत्वादिजातिवत्, उदात्तादिधर्मवच्च साध्वसाधुतायां कस्यचिदपि श्रैत्रः प्रत्ययः प्रसरति । प्रत्यक्षप्रतिषेधे च सति तत्पूर्वकसम्बन्धग्रहणासम्भवात् अनुमानमपि निरवकाशमेव । शब्दस्तु द्विविधः पुरुषप्रणीतः, वैदिको वा । तत्र पुरुषप्रणीतः प्रत्यक्षानुमानविषयीकृतार्थप्रतिपादनप्रवण एव भवति इति तदपाकरणादेव पराकृतः । वैदिकस्तु सम्प्रति चिन्त्यो वर्तते । स हि सिद्धे साध्वसाधुत्वे तद्विधिनिषेधे व्याप्रियते । न पुनः तत एव तत्सिद्धिर्युज्यते । तथाऽभ्युपगमे वा दुरुत्तरमितरेतराश्रयत्वमवतरति— विधिनिषेधसिद्धौ साध्वसाधुशब्दसिद्धिः, साध्वसाधुशब्दसिद्धौ च विधिनिषेधसिद्धिरिति ॥
  साधुत्वमपि दुर्वचम्  
किञ्चेदं साधुत्वं नाम ? यदि वाचकत्वम्, गाव्यादयोऽपि सुतरां वाचका इति तेऽपि कथं न साधवः ? अर्थावगतिसाधनाद्धि साधुत्वम् । तच्च यथा गाव्यादिषु झटित्येव भवति, न तथा गवादिष्विति प्रथमं त एव साधवः ॥
  
एवं च यदाहुः—
 “
असाधुरनुमानेन+++(अनुमानेन—साधुशदानुमानद्वारा ॥)+++ वाचकः कैश्चिदिष्यते  

”  
इति; तदत्यन्तमसाम्प्रतम्; सोपानान्तरप्रतीतिप्रसक्तेःविपर्ययस्य च लोके प्रसिद्धत्वात् ॥
   
यस्तावदनधिगतव्याकरणसरणिः पामरादिः, सः गाव्यादिशब्दश्रवणे सति तावत्येव जातसन्तोषः तत एवार्थमवगच्छन् गवादिशब्दानुमानव्यवधानमनारुह्यैव व्यवहरति । हेमगिरिमुत्तरेण यादृंशि मादृशैरनुभूतानि तरुकुसुमफलानि, तथाविधास्तस्य साधुशब्दा इति सर्वात्मनाऽनवधारितसम्बन्धः स कथं तावदनुमातुं प्रभवेत् ?
  
येऽपि व्याकरणार्णवकर्णधाराः चिराभ्यस्तसूक्तयः सूरयः, तेऽपि गाव्यादिभिर्व्यवहरन्तोऽनुमानक्रममननुसरन्त एव तेभ्योऽर्थं प्रतिपद्यन्त, इति प्रत्यात्मवेदनीयमेतत् । तस्मात् वाचकत्वमेव साधुत्वम् । एतच्च गवादिष्विव गाव्यादिषु दृश्यत इति तेऽपि साधवः स्युः ॥
  
असाधुत्वमप्यवाचकत्वमुच्यते । तच्च वायसवाशितादिषु व्यवस्थितं न वर्णात्मकेषु व्यक्तवागुच्चार्यमाणेषु शब्देष्विति न तेऽसाधवः ॥
  साध्वसाधुशब्दयोः विलक्षणबोधजनकत्वं नास्ति  
ब्रूयात्—नार्थप्रतीतिसाधनत्वमात्रं साधुत्वम्, धूमादिभिरतिव्याप्तेः । अपि तु +++(विशिष्टेति । विलक्षणेत्यर्थः ॥)+++विशिष्टक्रियाकरणत्वम् । तच्च गवादिष्वेवास्ति, न गाव्यादि ष्विति न ते साधव इति—एतदप्यसमीक्षिताभिधानम्—अभिधानक्रियाकारणत्वं हि वाचकत्वमिति पूर्वमेव सुनिपुणमुपपादितम् । तच्च गवादिषु गाव्यादिषु च समानमिति सर्व एव साधवः ॥
  साध्वसाधुत्वे न शास्त्रगम्ये  
अथ +++(लक्षणं—पाणिन्यादिसूत्रम् । तच्चाग्रेस्पष्टीभविष्यति ॥)+++लक्षणानुगतत्वं, तद्बाह्यत्वं च साधुत्वमसाधुत्वं च वर्ण्यते— तदयुक्तम्—पारिभाषिकत्वप्रसङ्गात् । न चान्यत्किमपि साध्वसाधु  लक्षणमतिसूक्ष्मयाऽपि दृष्ट्या शक्यमुत्प्रेक्षितुम् । अतो वाचकावाचकावेव साध्वसाधू इति स्थितम् ॥
  
तेन तयोः प्रवर्तमानौ +++(विधिनिषेधौ—साधुभिर्भाषितव्यम्, असाधुभिर्नेति ॥)+++विधिनिषेधाविमौ व्यथौ भवेताम् । कथम्  \[त-वा-१-३-१८\] —
  
साधुभिर्भाषणं तावत् प्राप्तत्वान्न विधीयते ।  
+++(अवाचकत्वरूपत्वात् असाधुत्वस्य ॥)+++अवाचकनिषेधश्च नाप्राप्तेरवकल्पते ॥  

 
न हि “सलिलं पिबेत्” “अनलं न पिबेत्” इति विधिनिषेधौ सम्भवतः । सलिलपानस्य स्वतः प्राप्तत्वात्, अप्राप्ते च शास्त्रस्यार्थवत्त्वात् । ज्वलनपानस्य च कस्याञ्चिदप्यवस्थायां अप्राप्तेः प्रतिषेधानर्थक्यात् । प्राप्तिपूर्विका हि प्रतिषेधा भवन्ति । न हि ग्रीष्मे ज्वालायमानमारवमार्गभ्रमणोज्झृम्भिततृषातिशयतनूकृततनुरपि तनूनपातं पातुं लवणोपयोगोपनीततृङ्विकारः करभोऽपि यतेतेति ॥
  साध्वसाधुशब्दयोः पुण्यपापहेतुत्वमपि दूर्वचम्  
तत्रैतत्स्यात्—गवादेर्गाव्यादेश्च वाचकत्वाविशेषेऽपि साध्वसाधुशब्दोच्चारणकरणकपुण्यपापप्राप्तिपरिहारप्रयोजननियमविधानाय शास्त्रसाफल्यं भविष्यति । तदुक्तम्  \[वा-प-३-३-३०\] —
  “
वाचकत्वाविशेषेऽपि नियमः पुण्यपापयोः इति—  

”  
एतदपि दुर्घटम्—प्रतिपदमशक्यत्वात्, वर्गीकरणनिमित्तस्य चासम्भवात् । अवश्यं हि विधिं वा निषेधं वा विधित्सतां प्रविषेध्यांश्च निषे  ध्यांश्च शब्दानुपदर्श्य, नियमो विधातव्यः “एभिर्भाषतव्यं, एभिर्न” इति । तत्र यद्युभये ते शब्दाः प्रतिव्यक्ति नामग्रहणपरिगणनपुरस्सरमुपदर्श्येरन्, तदयमर्थः कल्पशतजीविनः भगवतः परमेष्ठिनोऽपि न विषयः, प्रविततवदनसहस्रसङ्कुलमूर्तेरनन्तस्यापि न गोचरः, वाचस्पतेर्न भूमिः, सरस्वत्या अतिभारः, तेषामानन्त्येन दर्शयितुमशक्यत्वात् ॥
  साध्वसाधुशब्दवर्गीङ्करणासम्भवः  
अथ किञ्चिदुपलक्षण+++(उपलक्षणं—परिचायकम् ॥)+++मवलम्य तेषां वर्गीकरणमुपेयते—हन्त तर्हि दृश्यताम् ! न च तत्सम्भवति ॥
  
अविभक्ता हि शब्दत्वजातिः शब्दापशब्दयोः ।  
न चावान्तरसामान्ये केचिद्वर्गद्वये स्थिते ॥  

 
न हि साधुत्वसामान्यं इतरेषु व्यवस्थितम् ।  
इतरेष्वप्यसाधुत्वसामान्यमुपलभ्यते+++(“न हि” इत्यनुवर्तते ॥)+++ ॥  

 
तदनुपलम्भादसम्भवति वर्गीकरणकारणे कथमेष नियमो विधीयेतेति नावधारयामः ॥
  साधुशब्दभाषणनियमासम्भवः  
किञ्च नियमार्थेऽपि शास्त्रे वक्तव्यं—कीदृशो नियमार्थ इति—किं साधुभिरेव भाषितव्यम्, भाषितव्यमेव नाधुभिरिति । उभयथा च प्रमादः । आह हि  \[त-वा-१-३-१८\] —
   “
यदि साधुभिरेवेति नासाधोरप्रसङ्गतः ।  
नियतं भाषितव्यं चेत् मौने +++(मौनं खलु शास्त्रविहितम् ॥)+++दोषः प्रसज्यते इति ॥  

”  
न च वाचकत्वादन्यत् साधुत्वमित्युक्तम्, अवाचकस्य प्रयोगप्रसङ्ग एव नास्तीति ॥
  अपशब्दप्रयोगप्रतिषेधोऽपि न शक्यः  
अथ प्रमादाऽशक्तिकृतापशब्दप्रयोगप्रतिषेधाय नियम आश्रीयते— तत्रापि—
  
प्रमादाऽशक्तिजाः शब्दाः यदि तावदवाचकाः ।  
तेषु प्रसङ्गो नास्तीति तन्निवृत्तिश्रमेण किम् ॥  

 
अथ वाचकता तेषां अप्रमादोत्थशक्तिवत् ।  
न तर्हि प्रतिषेधः स्यात् अप्रमादोत्थशक्तिवत् ॥  

 
ननु ! अस्ति तावदपशब्दानामशक्यनिह्नवः परिदृश्यमानो लोके प्रयोग इति तन्निवृत्तिफल एष प्रयोगनियमः कथं न भवेत्—
  
यद्येवं अक्षिनिकोचहस्तसञ्ज्ञादेरपि प्रचुरः प्रयोगो दृश्यत इति तद्व्यु दासफलोऽप्येष नियमः स्यात् ॥
  
अपि च विधिफलः सर्वत्र नियमो भवति, “ऋतावुपेयात्” इत्यादि+++(ऋतावेव, उपेयादेवेति नियमस्यं सम्मतत्वात् ॥)+++ । निषेधफला तु परिसङ्ख्या “पञ्च पञ्चनखा भक्ष्याः” इति । तदयमपशब्दे प्रयोगप्रतिषेधफलश्च नियमश्चेति व्याहतमभिधीयते ॥
   
परिसङ्ख्या तर्हि भविष्यतीति चेत्—न—शब्दापशब्दयोर्युगपत्प्राप्त्यभावात् । “तत्र चान्यत्र च प्राप्तौ परिसङ्ख्याऽभिधीयते” इति न्यायात् ॥
  साध्वसाधुशब्दयोः पुण्यपापहेतुत्वमपि न  
यदपि पुण्यपापफलत्वं सुशब्दापशब्दयोरिति गीयते—तदपि न पेशलम्—परिदृश्यमानं अविवादसिद्धं अर्थप्रत्ययोपजननमपहाय परोक्षस्यादृष्टस्य पुण्यपापात्मनः कल्पनानुपपत्तेः ॥
  अर्थवादवाक्यत्वं तद्विधेः  
यश्चायं +++(“एकश्शब्दः सम्यग्ज्ञातः सुप्रयुक्तः” इत्यादिः ॥)+++“स्वर्गे लोके कामधुग्भवति” इति साधुशब्दस्तुत्यर्थवादः, यश्च +++(“मन्त्रो हीनः स्वरतो वर्णतो वा मिथ्याप्रयुक्तो न तमर्थमाह ।……यथेन्द्रशत्र स्वरतोऽपराधात्” इत्याद्यन्तौ ॥)+++“स वाग्वज्रो यजमानं हिनस्ति” इत्यपशब्दे निन्दार्थवादः, तत्र पदार्थस्य विस्पष्टदृष्टत्वात् अर्थवादमात्रपर्यवसितौ च “द्रव्यसंस्कारकर्ममु परार्थत्वात् फलश्रुतिरर्थवादः स्यात्” इति न्यायात् न फलार्थतेति ॥
  
तदेवं “साधुभिर्भाषितव्यं, असाधुभिर्न” इति विधिनिषेधयोरनारभ्याधीतयोः श्रूयमाणयोरपि दौस्थित्यात् तन्मूलतया लब्धप्रमाणभावा व्याकरणस्मृतिः अङ्गतामेष्यति वेदस्येति दुराशैव । प्रकरणविशेषपाठे तु तयोस्तदुपयोगादेव न सार्वत्रिको नियमार्थतेति सर्वथा न तन्मूलत्वं व्याकरणस्य ॥
  व्याकरणाध्ययनस्य वैफल्यशङ्का  
आह—तर्हि “निष्कारणः षडङ्गो वेदोऽध्येयो ज्ञेयश्च” इति विधेः शिक्षाकल्पसूत्रनिरुक्तच्छन्दोज्योतिश्शास्त्रवत् व्याकरणमपि वेदाङ्गत्वा  दध्येयमित्यवगम्यते—नैतदप्यस्ति—शिक्षादीनां इतरेतरसाध्यसङ्कीर्णविविधविध्यपेक्षितवेदोपकारनिर्वर्तकत्वेन तदङ्गता सुसङ्गता । व्याकरणस्य तु सुदूरमपि धावनप्लवने विदधतः साधुशब्दप्रयोगनियमद्वारकमेव तदङ्गत्वं सम्भाव्यते, न मार्गान्तरेण । स च नियमो दुरुपपाद इति दर्शितम् । अतो नाङ्गान्तराणि स्पर्धितुमर्हति व्याकरणम् ॥
  व्याकरणं न षङ्गान्तर्गतम्  
निष्कारणषडङ्गवेदाध्ययनविधौ च निष्कारणग्रहणं यथा प्रयोजनशैथिल्यं सूचयति, न तथा प्रयोजनवत्ताम् । श्रुतिलिङ्गाद्यङ्गत्वप्रमाणापेक्षया षडङ्गता वर्णयिष्यते ॥
  वाक्यानि च न व्याकरणविषयानि  
एतेन “तस्माद्ब्राह्मणेन न म्लेच्छित वे नापभाषित वै, म्लेच्छो ह वा एष यदपशब्दः” इति “एकः शब्दः सम्यक् ज्ञातः सुप्रयुक्तः स्वर्गे लोके कामधुक् भवति” इति, “आहिताग्निरपशब्दं प्रयुज्य प्रायश्चित्तीयां सारस्वतीमिष्टिं निर्वपेत्” इति “तस्मादशेषा व्याकृता वागुच्यते” इत्यादिवचनान्तरमूलताऽपि व्याकरणस्मृतेः प्रत्युक्ता+++(तद्वाक्यानामर्थवादरूपत्वादिति हेतुः ॥)+++ ॥
  शिष्टत्वमपि दुर्वचम्  
शिष्टप्रयोगमूला तर्हि व्याकरणस्मृतिरस्तु, +++(अन्वयव्यतिरेकमूला वैद्यकस्मृतिरिवेत्यन्वयः ॥)+++वैद्यकस्मृतिरिवान्वयव्यतिरेकमूलेति चेत्—के शिष्टा इति पृष्टो वक्तुमर्हसि । किं तदभिमतगवादिसाधुशब्दव्यवहारिणः, गाव्याद्यशिक्षितापशब्दवादिनाः, द्वये वा ?
   
आद्ये पक्षे दुरुत्तरमितरेतराश्रयत्वम्—शिष्टप्रयोगमूलं व्याकरणम्, व्याकरणविदश्च शिष्टा इति । न ह्यशिक्षितव्याकरणाः तत्संस्कृतगवादिशब्दप्रयोगकुशला भवन्ति ॥
  
मध्यमपक्षे गाव्यादिव्यवहारिणः शाकटिकाः शिष्टाः, तत्प्रयोगमूलं गवादिशब्दसङ्कारकारि व्याकरणमिति व्याहतमिव लक्ष्यते ॥
  
तृतीये तु पक्षे गोगाव्यादिशब्दप्रयोगसाङ्कार्यात् किम्फलं व्याकरणं भवेत् । वैद्यस्मृतेस्तु युक्तमन्वयव्यतिरेकमूलत्वं, तथा दर्शनादिति । तदनयाऽपि दिशा न प्रयोजनवत्तामुपयाति व्याकरणम् ॥
  व्याकरणस्य फलवत्वं सूत्रे नोक्तम्  
अतश्च निष्प्रयोजनं व्याकरणम्, तत्सूत्रकृता स्वयं प्रयोजनस्यानुक्तत्वात् । न हि “अथातो धर्मजिज्ञासा” “प्रमाणादिज्ञानात्”, साधर्म्यादिज्ञानद्वा निःश्रेयसाधिगमः, इतिवत् तत्र सूत्रकारः प्रयोजनं प्रत्यपीपदत् ॥
  
सुज्ञानत्वान्न प्रत्यपादयदिति चेत्—किमुच्यते सुज्ञानत्वम् ? यदद्यापि निपुणमन्वेषमाणा अपि न विद्मः, यत्र चाद्यापि सर्वे विवदन्ते ॥
  व्याकरणाध्ययनस्यापुरुषार्थत्वम्  
किञ्च धर्मार्थकाममोक्षाश्चत्वारः पुरुषार्थाः । तेषामन्यतमः किल व्याकरणस्य प्रयोजनमाशङ्क्येत ॥
  
तत्र न तावद्धर्मस्तस्य प्रयोजनम् । स हि यागदानहोमादिस्वभावः, तज्जनित+++(संस्कारः—पुरुषगतातिशयः । मतभेदेन विकल्पः ॥)+++संस्कारापूर्वरूपो वा वेदादेवावगम्यते । चोदनैव धर्मे प्रमाण  मिति हि तद्विदः । चोदनामूलमन्वादिस्मृतिसदाचारपुराणेतिहासगमयो वा स कामं भवतु । व्याकरणस्य तु स्वतस्तदुपदेशसामर्थ्यासम्भवात् अङ्ग समाख्यातत्वाच्च न तत्प्रयोजनता युक्ता ॥
  
प्रयोगनियमद्वारकस्तु धर्मः तस्याप्रयोजनतया निरस्त एव ॥
  
अर्थप्रयोजनता तु वार्तादण्डनीत्योः प्रसिद्धा, न व्याकरणस्य । अधीतव्याकरणाः अपि दरिद्राः प्रायशो दृश्यन्ते इति न तस्य अर्थः प्रयोजनम् ॥
  
कामस्तु वात्स्यायनप्रणीतकामशास्त्रप्रयोजनतामुपगतः न व्याकरणसाध्यतां स्पृशति ॥
  
मोक्षे तु द्वारमात्मादिपरिज्ञानमाचक्षते क्लेशप्रहाणं चाध्यात्मविदः । षत्वणत्वपरिज्ञानं पुनरपवर्गसाधनमिति न साधीयान् वादः । तदेवं धर्मादिचतुर्वर्गादेकोऽपि न व्याकरणसाध्य इति स्थितम् ॥
  व्याकरणं न वेदाङ्गम्  
अथोच्यते—सकलपुरुषार्थसार्थसाधनोपदेशविधेः वेदस्य व्याकरण+++(“मध्यमं चाबलग्नं च” इत्यमरः ।)+++मवलग्नकमङ्गम् । अतस्तत्प्रयोजनेनैव प्रयोजनवदिदमिति न पृथक् प्रयोजनान्तरमाकाङ्क्षतीति—तदपि परिहृतम्—यया हि साधुशब्देतरोपदेशदिशा तस्य तदङ्गता, सा व्युदस्तैव । न चाङ्गस्यापि सतस्तस्य तत्सेवा+++(सेवा—सहकराः ॥)+++द्वारमपरमस्तीति नष्प्रयोजन्यमेव । न चेदृशमनुपकारकमप्यङ्गं भवितुमर्हति । न हि तत् प्रधानेनाङ्गीक्रियते । नियोगगर्भो हि विनियोग इति न्यायविदः ॥
   रक्षोहादिकमपि न व्याकरणफलम्  
यान्यपि रक्षादीनि प्रयोजनानि व्याकरणस्य व्याख्यातृभिरभिहितानि, तेषामन्यतोऽपि सिद्धेः न व्याकरणशरणता मुक्ता ॥
  
रक्षा तावदध्येतृपरम्परात एव सिद्धा । मनागपि स्वरतो वर्णतो वा प्रमाद्यन्तं कचिदधीयानं अन्येऽध्येतारः “मा विनीनशः,+++(अपस्वराध्ययने हि महाननर्थ उक्तः ॥)+++ श्रुतिमित्थमुच्चारय” इत्याचक्षाणाः शिक्षयन्तीति रक्षितो भवति वेदः ॥
  
ऊहस्तु त्रिविधः मन्त्रसामसंस्कारविषयः । तत्र सामविषयः ऊहः कशास्त्रादवगम्यते, याज्ञिकप्रयोगप्रवाहाद्वा । मन्त्रविषयोऽप्येवम् । प्रोक्षणादिसंस्कारविषये तु तस्मिन् व्याकरणमपि किं कुर्यात् ?
  
आगमस्त्वनन्तरमेव परीक्षितः । आगमगम्यं च प्रयोजनं भवति, न चागम एव प्रयोजनम् ॥
  
लाघवं तु किमुच्यते ? वाल्यात्प्रभृति बहुषु बहत्स्वपि वत्सरेषु यन्नाधिगन्तुं शक्यते व्याकरणम्, स चेल्लधुरुपायः कोऽन्यस्ततो गुरु भविष्यति ॥
  
सन्देहोऽपि न कश्चिद्वेदार्थे व्याकरणेन पराणुद्यते । प्रतिवाक्यमुपप्लवमाननानाविधसन्देहसहस्रविस्रंसनफला मीमांसा हि दृश्यते, न व्याकरणम् । तेन “रक्षोहागमलध्वसन्देहाः प्रयोजनम्” इति यदुच्यते तन्न साधु व्याहृतम् ॥
  
यान्यपि प्रयोजनान्तराणि भूयांसि—“तेऽसुरा हेलयो हेलयः” इत्युदाहरणदिशा दर्शितानि, तान्यपि तुच्छत्वात् आनुषङ्गिकत्वाच्चोपेक्षणीयानि । तदुक्तम्  \[त-वा-१-३-१८\] —
   “
अर्थवत्त्वं न चेज्जातं मुख्यैर्यस्य प्रयोजनैः ।  
तस्यानुषङ्गिकेष्वाशा कुशकाशाबलम्बिनी इति ॥  

”  व्याकरणेन शब्दसंस्कारः न सम्भवति  
अथ कथ्यते—किं प्रयोजनान्तरपर्येषणया ? शस्दसंस्कार एव व्याकरणस्य प्रयोजनमिति—तदपि व्याख्येयम्—कः शब्दस्य संस्कारः ? तेन वा कोऽर्थ इति । न हि ब्रीहीणामिव प्रोक्षणम्, आज्यस्येवावेक्षणम्, अग्नीनामिवाधानं शब्दस्य कश्चन व्याकरणकारितः संस्कारः सम्भवति ॥
  
नैयायिकादिपक्षे च क्षणिकाः वर्णाः । तेषामुच्चारितनष्टानां कः संस्कारः ? शरादेरिव न वेगः, नात्मन इव भावना, न शाखादेरिव स्थितस्थापक इति ॥
  
वर्णानां नित्यत्वपक्षेऽपि क्षणिकाभिव्यक्तिकत्वमपरिहार्यम् । अतस्तेष्वपि कः संस्कारः ?
  व्याकरेण वर्णादिसंस्कारासम्भवः  
संस्कारश्च वर्णस्य वा, पदस्य वा, वाक्यस्य वेति विकल्प्यमानः न कस्यचिद्व्यवस्थापयितुं शक्यः । वैयाकरणानां तु निरवयववाक्यवादिनां+++(वाक्यं अखण्डमिति ते वदन्ति ॥)+++ पदवर्णयोः संस्कारः सुतरामनालम्बनः ॥
  
अपोद्धृत्यैव वाक्येभ्यः प्रकृतिप्रत्ययादिकं अन्यान्येव पदानि संस्करिष्यन्त इति चेत्—न—असतां संस्कार्यत्वानुपपत्ते । आह च—
   “
वाक्येभ्य एव परिकल्पनया विभज्य  
संस्कर्तुमिच्छति पदानि महामतिर्यः ।  
उद्धृत्य सौरभविभूषितदृशि कस्मात्  
आकाशशाखिकुसुमानि न संस्करोति इति ॥  

”  व्याकरणस्याध्येयत्वं नापि विधिसिद्धम्  
न च शब्दसंस्कारकर्तव्यतोपदेशी कश्चिदनारम्याधीतो वा प्रकरणपठितो वा विधिरुपलभ्यते, यमनुरुध्यमानाः शब्दस्योपयुक्तरय “चात्वं लेकृष्णविषाणं प्रास्यति” इतिवत् उपयोक्ष्यमाणस्य वा, “ब्रीहीन् प्रोक्षति” इतिवत् कञ्चनसंस्कारमनुतिष्ठेम । “स्वाध्यायोऽध्येतव्यः” इति तु विधिः अभिमुखीकरणेन माणवकस्य वा ग्रन्थस्य वा +++(प्राभाकरभट्टमतभेदेन विकल्पः ॥)+++संस्कारमुपदिशतीति महती चर्चैषा तिष्ठतु । सर्वथा नायं व्याकरणनिवर्त्यप्रत्ययागमवर्णलोपादेशादिद्वारकशब्दसंस्कारोपदेशशङ्कामपि जनयतीत्यास्तामेतत् ॥
  
न च शब्दप्रयोगोपायस्य स्थानकरणादेः कोष्ठस्य मातरिश्वनो वा श्रोत्रेन्द्रियस्य वा तदुपलब्धिकारणस्य प्रयोक्तुरात्मनो वा बुद्धेर्वा कश्चित् व्याकरणेन सङ्कारलेशः शक्यक्रिय इति तद्वारकेऽपि संस्कारेऽनुपाय एव व्याकरणम् ॥
  
न च स्थूलपृषतीत्यादिकतिपयशब्दव्युत्पादनमेव व्याकरणप्रयोजनतया वक्तव्यम्; तस्यापि कल्पसूत्राद्युपायान्तरलभ्यत्वात् ॥
  शब्दतत्त्वज्ञानं न व्याकरणाधीनम्  
यश्चाह—“तत्त्वावबोधः शब्दानां नास्ति व्याकरणादृते”  \[त। वा। १-३-१८\]  इति—तस्य सोपहासमुत्तरं वार्तिककार एव दर्शितवान् ॥
   
“तत्त्वावबोधः शब्दानां नास्ति श्रोत्रेन्द्रियादृते” \[त-वा-१-३-१८\]  इति ॥
  सूत्रेऽप्यसंस्कृत शब्दप्रयोगः  
अपि च व्याकरणेन कृतेऽपि शब्दसंस्कारे तदुपदिष्ट संस्कारबहिष्कृतशब्दप्रयोगान् विदधतः तत्रतत्र पूर्वेऽपि दृश्यन्ते । सूत्रकारस्तावत् “जनिकर्तुः प्रकृतिः” “तत्प्रयोजको हेतुश्च” इति “तृजकाभ्यां कर्तरि” इति प्रतिषिद्धं षष्ठीसमासं, तथा “जनिकर्तुः” इति धातुनिर्देशैकर्विषयं जनिशब्दं अर्थनिर्देशेऽपि प्रयुक्तवान् ॥
  वार्तिकेऽसंस्कृतशब्दप्रयोगः  
वार्तिककारोऽपि “दम्भेर्हल्गृहणस्य जातिवाचकत्वात् सिद्धम्” इति तथैव प्रयुक्तवान् । “अन्यभाव्यं तु कालशब्दव्यवायात्” इति च क्लेशेन समाससञ्ज्ञया गुणवचनसञ्ज्ञाबाधितत्वात् अगुणवचनत्वात् ब्राह्मणादिगणपठितत्वात् “गुणवचनब्राह्मणादिभ्यः” इत्यप्राप्तमेव ष्यञं कृतवान् ॥
  भाष्येऽसंस्कृतशब्दप्रयोगः  
भाष्यकारोपि “अविरविकन्यायेन” इति द्वन्द्वगर्भे तत्पुरुषे प्रयुयुक्षिते “सुपो धातुप्रातिपदिकयोः” इति प्राप्तमपि लोपं न कृतवान् । अन्यथा कृत्वा चोद्यं, अन्यथा कृत्वा परिहार इति चात्रचान्यथैवं कथं प्राप्तमपि णमुलमुपेक्ष्य त्त्काप्रत्ययं प्रायुङ्क्त ॥
  
तदिदं त्रिमुनिव्याकरणस्य त्रयोऽपि च मुनयः स्खलन्तीति+++(यद्यपीदं सर्वं सुपरिहरम् । अथापि व्याकरणप्रणेतार एव एवं क्लिश्यन्ति चेत्, अन्येषां तेन को लाभः ?)+++ कमुपालभेमहि !
   मन्वादिस्मृतिष्वसंस्कृतशब्दप्रयोगः  
मन्वादिग्रन्थेष्यपि क्रियन्तोऽपशब्दा गण्यन्ते ? “ज्ञातारस्सन्तिमे” इति मनुना, “अक्षिणी आज्य” इत्याश्वलायनेन, “मूर्धन्याभिजिघ्रणं” इति गृह्यकारेण, तदनन्तरं “तुभ्यं च राघवस्य” इति वाल्मीकिना, “जन्मे जन्मे यदभ्यस्तम्” इति द्वैपायनेन प्रयुच्तम् ।
  
आह च  \[त-वा-१-३-१८\] —
  “
अन्तो नास्त्यपशब्दानामितिहासपुराणयोः इदं सर्वं छान्दसमिति यद्यपि परिहरन्ति । परन्तु अपशब्दत्वं समान मेवेति भावः ॥इति ॥  

”  
अथवा किमनेन पुराणपुरुषपरिवादेन । सर्वथाऽयं वस्तुसङ्क्षेपः— इदं सर्वं छान्दसमिति यद्यपि परिहरन्ति । परन्तु अपशब्दत्वं समान मेवेति भावः ॥क्षामोऽपि कश्चिदुपयोगो न लोके वेदे वा व्याकरणस्य विद्यत इति ॥
  व्याकरणस्य विफलत्वं वैयकरनै रप्युक्तम्  
किञ्चान्यत्—“अथ शब्दानुशासनम्” इत्युपक्रम्य “केषां शब्दनाम्” इति पृष्ट्वा, “लौकिकानां वेदिकानां च” इति प्रतिज्ञाय—न लौकिकास्सर्वे व्याकर्तुं पारिताः शब्दाः । नापि वैदिकाः । तथाहि—तेषां व्याक्रिया प्रतिपदं वा विधीयते ? लक्षणतो वा ? प्रतिपदं तावदनुशासनमघटमानं आनन्त्याच्छब्दानाम् । तथा चाहुः—“बृहस्पतिरि द्राय दिव्यं वर्षसहस्रं” प्रतिपदं विहितान् शब्दान् प्रोवाच, न चान्तं जगाम्ऽ इति ॥
  
नापि लक्षणतः, तदसम्भवात् । न हि सकलसाधुशष्दवर्गानुगतं अपशब्देभ्यश्च व्यावृत्तं गोत्वादिवदिह किञ्चिल्लक्षणमस्तीत्युक्तम् ॥
   सूत्रानुगुणत्वं साधुत्वमित्यपि न युक्तम्  
तत्रैतत्स्यात—न जात्यादिरूपमिह लक्षणमभिधित्सितम् । अपि तु कथमनुशासनमिति प्रश्नपूर्वकमुक्तं प्रकृत्यादिविभागकल्पनया, सामान्यविशेषतता लक्षेणेनेति च । तथा हि—“कर्मण्यण्” इति सामान्यलक्षणं—कर्मण्युपपदे धातुमात्रादण्प्रत्ययो भवतीति । “आतोऽनुपसर्गे कः” इति विशेषलक्षणम् आकारान्ताद्धातोः उपसर्गरहितात् कर्मण्युपपदे कप्रत्ययो भवतीति । तेनानेन सामान्यविशेषवता लक्षणेन कुम्भकारः नगरकारः इत्यादयः, गोदः कम्बलद इत्यादयो भूयांसः शब्दाः अक्लेशेनैव व्याकरिष्यन्त इत्युच्यते प्रकृत्यादिविभागकल्पनयेत्यत्र यद्वक्तव्यं, तत्प्रागेव सविस्तरमभिहितम् । सामान्यविशेषवता लक्षणेतेति तु सम्प्रतिनिरूप्यते । तदपि व्यवस्थितं लक्षणं न दृश्यते—तथा हि—धातोः परे प्रत्यया भवन्तीति लक्षणं कुर्वता वक्तव्यम्—कः पुनरयं धातुर्नामेति ॥
  धातुस्वरूपमपि दुर्वचम्  
ननु “भूवादयो धातवः” इत्युक्तमेव तत्स्वरूपं—केचन शब्दाः कयाचित्परिपाट्या पठिताः, ते धातुसञ्ज्ञया लक्ष्यन्ते । तेभ्यः परे तिङः कृतश्च प्रत्यया भवन्तीति—सत्यमुक्तमेतत्—किन्तु एवं पाठे कृतेऽपि न धातुस्वरुपनिर्णय उपवर्णितो भवतिं । तथा च गण्डतीत्यपि प्राप्नोति,+++(न चेष्टापत्तिः, नामपदानामपि धातुत्वप्रसङ्गात् ॥)+++ धातोस्तिङ्प्रत्ययविधानात् । “घट चेष्टायां” इति धातुः अस्ति च घट इति प्रातिपदिकम् । “अमो रोगे” इति धातुः अनुबन्धत्यागात्+++(अनुबन्धः—इत् ॥)+++ “अम्” इति भवति; अस्ति च द्वितीयाविभक्तेरेकवचनमिति । भू शब्दो धातुः; अस्ति च भूप्रातिपदिकम् । “यती प्रयत्ने” इति लुप्तानुबन्धः “यत”  इति धातुः; अस्ति च “यत्” इति सर्वनाम । तत्र च पाठप्रसिद्धरूपमात्राविशेषात् अधातोरपि घट-भू-यच्छब्दरूपात् परे तिङ्प्रत्यया भवेयुः ॥
  क्रियावचनत्वमपि न धातुलक्षणम्  
क्रियावचनो धातुरिति चेत्—“भवति” “तिष्ठति” इत्येवमादीनामधातुत्वं प्रप्नोति, गण्डेश्चानर्थकः पाठः ॥
  
उभयं तर्हि धातुलक्षणं +++(पाठः—तथा परिगणनम् ॥)+++पाठः, क्रियावचनता चेति—न भवितुमर्हति । तदपि हि व्यस्तं वा लक्षणं, समस्तं वा ? व्यवस्तपक्षे प्रत्येकममिहिते दोषस्तदवस्थ एव । समस्तपक्षेऽपि भवत्यादौ क्रियावचनत्वस्य द्वितीयलक्षणस्य चाभावादधातुत्वमेव स्यादिति । एवं धातोः प्रकृतेरनिर्णीतत्वात् कुतः परे तिङश्च कृतश्च प्रत्यया उत्पद्येरन् ॥
  तिङर्थोऽपि दुर्वचः  
किञ्च केचन तिङ्प्रत्ययाः कालाद्युपाधयः न तद्वचनाः । अनुक्तेषु च कालादिषु तत्पूर्वकं वर्तमाने लट्, भविष्यति ऌट्, भूते लुङ् इति नियमनिरूपणमशक्यम् ॥
  
उच्यतां तर्हि तिङ्भिः कालादय इति चेत्—न—भाष्यविरोधात् । उक्तं हि भगवता भाष्यकारेण “भूते धात्वर्थ” इति । न च धात्वर्थेनैव धात्वर्थो व्यवस्थापयितुं शक्यते । लिङादयश्च सुतरामनधिगम्यमानविषयाः । ते हि विध्यादावर्थे विधीयन्ते । स च बिधिरूपोऽर्थः स्वरूप तश्च उपाधितश्च न शक्यो निर्णेतुमिति+++(विधिनिमन्त्रणादीनां भेदस्यात्यल्पत्वादिति हेतुः ॥)+++ ॥
   कारकप्रकरणस्य दुःस्थत्वम्  
तथा कारकानुशासनमपि दुस्स्थम् । “ध्रुवमपाये अपादानम्” इत्युच्यते । तत्र ध्रुवस्य वृक्षादेः—वृक्षात् पतितो देवदत्तः इति पतनक्रियायां अचलतः कृशमपि न कारकत्वमुत्पश्यामः । क्रियायोगि हि कारकम् । सा च वृक्षे नोपलभ्यत इति ॥
  
“सार्थाद्धीनः”“रथात्पतितः” इति सार्थरथयोः क्रियोपलभ्यते, न वृक्षवन्निश्चलत्वमिति चेत्—सत्यम्—स्वरसप्रवृत्ता तयोरस्ति क्रिया । हाने याने च पादपनिर्विशेषावेव सार्थरथौ । न च यदेकस्यां क्रियायां+++(सार्थ-रथयोः चलनवत्त्वेन गमनक्रियायां कारकत्वेऽपि पतनक्रियायां कथं कारकत्वम् ॥)+++ कारकं, तत् सर्वासु क्रियासु कारकं भवति, अतिप्रसङ्गात् ॥
  द्वितीयानुशासने दोषः  
“कर्मणा यमभिप्रैति स सम्प्रदानम्” इत्यत्र कर्मशब्दः क्रियावचनो वा स्यात्, ईप्सिततमकारकवाची वा ? आद्ये पक्षे क्रियया सर्वकारकाण्यभिप्रेयन्त इति क्रियासु कारकाणि सम्प्रदानतां प्रतिपद्येरन् । न चोपाध्यायस्य किचिदभिप्रीयमाणस्य व्यापारमुत्पश्याम इत्यसावकारकमेव तत्र स्यात् । प्रतिग्रहस्तु क्रियान्तरमेव । तत्र चोक्तं क्रियया चाभिप्रेयमाणं फलं भवति, न कारकमिति वक्ष्यामः ॥
  
द्वितीयस्तु पक्षः—कर्मणा कारकेण गवादिना यमभिप्रैतीति सुतरां सङ्कटः । क्रियासम्बन्धितया हि कारकं कारकं भवति, न कारकसम्बन्धितया, करोतीति कारकमिति व्युत्पत्तेः ॥
   करणलक्षणमपि न युक्तम्  
“साधकतमं करणम्” इति तमबर्थानवधारणात् अनुपपन्नम् । अनेक कारकसन्दर्भसन्निधाने कार्यमात्मानं लभते । तेषामन्यतमव्यपगमेऽपि न लभ्यत इति ततः किमिव कारकमतिशयखचितवपुरिति, यं तमर्थं मङ्गलकलशेनाभिर्षिचामः । प्राचुर्येण हि प्रधानसम्पत्तिपर्यन्तव्यापारयोगित्व मित्यादि सर्वसाधारणं न काष्ठैकनिष्ठमिति “काष्ठैः पचति” इति कथं तेषामेव करणत्वम् ?
  अधिकरणलक्षणे दोषः  
“आधारोऽधिकरणम्” इति यदुच्यते, तत्र वक्तव्यम् । कस्याधार इति; क्रियायाः, कारकस्य वा ? यदि क्रियाधारत्वं अधिकरणलक्षणम्, अशेषकारकाणामधिकरणसञ्ज्ञा प्रसज्येत, क्रियायोगाविशेषात् ॥
  
अथ यत्र स्थाल्यादौ कर्माश्रितं तण्डुलादि तदधिकरणम्; “समे देशे पचति” इति न स्यात्, “अप्सुपचति” इति स्यात् । “कटे स्थितो भुङ्क्ते” इति चापभ्रंशो भवेत् । कर्तुर्हि तत् अधिकरणं, न कर्मणः । कर्तृकर्मणोः क्रियाश्रययोः धारणमधिकरणत्वेन कारकमिति चेत्, उभयधारत्वं न कटस्य, न स्थाल्या इति द्वयोरप्यधिकरणता हीयेत । एकैकाधारत्वे तु तल्लक्षणे परस्परापेक्षया पुनस्तत्स्वरूपसाङ्कर्यं भवेत् । यदि तु सकलकारकाधारत्वं अधिकरणलक्ष्णं, “स्थाल्यां ओदनं पचति” इति न स्यात्, सकलकारकानधिकरणत्वात् । स्थाल्या अधिकरणस्य+++(अधिकरणस्य—अधिकरणभूतायाः स्थाल्याः ॥)+++ चाकारकत्वप्रसक्तिः । न ह्यधिकरणमधिकरणाश्रितं भवति । +++(यद्यपि सर्वाधारः काल उच्यते । परन्तु तदेवाक्षिप्यते ॥)+++“मध्याह्ने स्नाति”, “रात्रावश्नाति”,  “पूर्वस्यां दिशि विहरति” इति कालादीनामव्यापारत्वात् अकारकत्वमेव भवेत् । तथा च सति एते प्रयोगा असाधवः स्युः ॥
  कर्मत्वमपि दुर्वचम्  
“कर्तुरीप्सिततमं कर्म” इति साधकतमवदिहापि न वाचकोऽयमतिशायनः, सर्वकारकाणां क्रियार्थितया कर्तुरीप्सिततमत्वात् ॥
  
अथ यदर्था क्रिया, तदर्थं कर्तुरीप्सिततमं; तदर्थं त्वन्यत् इति तत्र तमप्प्रत्य इत्युच्यते—तर्हि तस्य कारकत्वमेव न युक्तम् । क्रियासम्पादकं हि कारकमुच्यते, न क्रियासम्पाद्यम् । क्रियासम्पाद्यं तु फलं भवति, न कारकम् । कारकं च, क्रियया चाप्तुमिष्टतमं इति च विप्रतिषिद्धम् ॥
  क्रियानिर्वर्तकत्वं न कारकत्वम्  
अथाभिधीयते क्रियोपयोगयोग्यतानिबन्धनोऽयं कारकव्यपदेशः । स च विचित्रः क्रियोपयोगः । अन्यथा करणस्य, अन्यथाऽधिकरणस्य, अन्यथा सम्प्रदानादेः । इह च क्रियासाध्यत्वेऽपि ओदनस्य तत्क्रियोपयोगि त्वमनिवार्यम्, तमनुद्दिश्य क्रियायाः प्रवृत्त्यभावात्—इतीत्थमनेन रूपेण तस्य क्रियासाधनत्वात् कारकत्वमिति—नैतदेवम्—कारकत्वव्यपदेशो हि न पारिभाषिकः, कितु क्रियासम्बन्धनिबन्धनः । क्रियासम्बन्धश्च ईदृशः— यदुपेया क्रिया, तदुपायः कारकमिसि । विपर्यये तु कीदृशः कारक वः ?
  +++(अतिशायने खलु तमप् ॥)+++  कर्मत्वविशेषः  
अस्तु तर्हि “तण्डुलान् पचति” इति, मा च भूत् “ओदनं पचति” इति, ओदनस्य फलदशानुप्रवेशादिति—उक्तमत्र—तण्डुलेष्वपि तमबर्थो न वाचकः, तेषामपि फलसाधनोपयोगाविशेषादिति ॥
  कर्तृत्वमपि दुर्वचम्  
“स्वतन्त्रः कर्ता” इति किमिदं स्वातन्त्र्यं क्रियासम्पाद्यं ? यदिच्छातः प्रवर्तनमिति चेत्; “कूलं पतति” इति चैतन्यशून्यतया कूलस्येच्छानुपलम्भात् अकर्तृत्वं भवेत्+++(तथा च तत्र प्रथमा न स्यात् ॥)+++ ॥
  कारकान्तरप्रेरकत्वादिकमपि न कर्तृत्वम्  
अथ यद्व्यापाराधीनः कारकान्तरव्यापारः स कर्तेत्युच्यते, सर्वकारकनिर्वर्त्यत्वात् क्रियायाः न विद्मः किंव्यापाराधीनः कस्य व्यापार इति, समग्रकारकग्रामस्य परस्परापेक्षत्वात् ॥
  
अथ यः कारकान्तराणि प्रयुङ्क्ते, तैश्च न प्रयुज्यते, स कर्तेति— तर्हि पुनरचेतनानामकर्तृत्वप्रसङ्गदोषस्तदवस्थ एव ॥
  
अथ धातुनाऽभिधीयमानव्यापारः कर्तेति, तत्रापि न विद्मः कस्य धातुनाऽभिहितो व्यापारः, सकलकारकवाचित्वात् पचेः+++(विकॢप्त्यनुकूलव्यापारः खलु धात्वर्थः । स व्यापारः सकलकारकसाधारण एव ॥)+++ । अन्यथा हि सकलव्यापारानभिधायिनि धातौ, तदर्थसाधने सर्वेषां सङ्गतिरेव न स्यात् । तथा च सति सर्वकारकणि कर्तृत्वमेव स्पृशेयुः ॥
   प्राधान्यमपि न कर्तुः  
अथ मतं अगुणतो धातुनाऽभिधीयमानव्यापारः कर्तेति,—तदप्यसत्सकृदुच्चरितो धातुः अनेकस्मित् कारकचक्रे कस्यचिद्गुणत्वेन कस्य चित्प्राधान्येन व्यापारं कथमिव कथयितुं शक्ष्यतीति । “तत्प्रयोजको हेतुश्च” इति प्रयोज्येनैव व्याख्यातम् । एवं कारकानुशासनस्याव्यवस्थानात् तदधीनप्रसक्तविभक्तिविधानमपि प्रत्युक्तम्, “अपादाने पञ्चमी” “सप्तम्यधिकरणे च” इत्यादिविषयनिरूपणपूर्वकत्वात् तद्विधानस्येति ॥
  समासत्वस्य दुर्वचत्वम्  
किञ्च—यदपि कृत्तद्धितसमासानुशासनं, तत् सामर्थ्यनियमपूर्वकम्, “समर्थानां प्रथमाद्वा” “समर्थः पदविधिः” इति परिभाषणात् । तदत्रापि वक्तव्यम्—सामर्थ्यं नाम किमुच्यत इति । एकार्थान्वयित्वमिति चेत्; तत् कुतोऽवगम्यते ? तद्धितसमासप्रयोगप्रतिपत्तिभ्यामेवेति चेत्, तर्हि ताभ्यां सामर्थ्यावगमः, सामर्थ्ये सति तयोः प्रवृतिरितीतरेतराश्रयम् ॥
  
अपि च सामर्थ्यमन्तरेणापि क्वचित् प्रयुजते समासम्, अश्राद्धभोजी, दधिघटः, गोरथः,+++(प्रथमे नञा सामर्थ्याभावः । समनन्तरयोः अपूर्णार्थत्वात् सामर्थ्याभावः ॥)+++ इति । तथा, सत्यपि सामर्थ्ये तद्धितप्रयोगं परिहरन्ति अङ्गुल्या खनति, वृक्षमूलादागत इति, आङ्गुलिकः वार्क्षमूल इति न वक्तारो भवन्तीति एतदप्यसमञ्जसमनुशासनम् ॥
  प्रातिपदिकत्वमपि दुर्वचम्  
तथा “अर्थवदधातुरप्रत्ययः प्रातिपदिकम्” इति सञ्ज्ञालक्षणमतिव्यापकम्, वाक्यस्यापि प्रातिपदिकसञ्ज्ञाप्रसङ्गात् ॥
   
अथ “कृत्तद्धितसमासाश्च” इति सूत्रान्तरे समासग्रहणम् विधिशेषत्वेन वर्ण्यमानं तदितरप्रतषेधफलं भवतीति ततो वाक्यनिवृत्तिः सेत्स्यति—यद्येवं “अधातुरप्रत्ययः” इति न वक्तव्यम्; धातुप्रत्यपयोरपि तत एव प्रतिषेधसिद्धेः ॥
  
अथ एकार्थतया समानशीलस्य वाक्यस्यैव प्रतिषेधे प्रभवति समासग्रहणं, न धातुप्रत्यययोरिति—तदपि दुराशामात्रम्; वाक्यसमासयोरपि वावचनानर्थक्यकथनेन पार्थगर्थ्यव्यवस्थापनादिति ॥
  
तदेवं प्रातिपादिकसञ्ज्ञाविषयस्यानिश्चयात् तत्प्रकृतिकानां “ङ्याप्प्रातिपदिकात्” इत्यधिकृत्य स्वादिप्रत्ययानां विधानमनुपपन्नमित्यलं प्रसङ्गेन ॥
  
सर्वथा दुर्व्यवस्थितं शब्दानुशासनम् ॥  

 व्याकरणे न्यूनताः  
यश्च व्याख्यातॄणां उक्तानुक्तदुरुक्तनिरीक्षणप्रयत्नः, यश्च वाचकमात्रा वार्णाधिक्यमिषपुरस्सरलक्षणपरिचोदनप्रकारः, यच्चेदं व्याख्यातृवचनं “इह न भवत्यनभिधानात्” इति, यच्च पदे पदे बहुलवचनं—तत् सर्वं सुतरामपरिशुद्धिमनुशासनस्य दर्शयतीति ॥
  अपशब्दभूयिष्टत्वं व्याकरणस्य  
अन्ये तु, +++(एते शब्दाः मूलधातुरूपापेक्षयाऽपशब्दा इव । तेषां साधुत्वं महता क्लेशेन सम्पाद्यते ॥)+++शोभेति, चीर्णमिति, न याति प्रतिभेत्तुमिति, मातुरनुहरतीति फलिनबर्हिणं ऽबलवानो ह्यद्यासेति, कान्दिशीक इति, भ्राजिष्णुरिति, गणेय इति, वरेण्य इति लक्ष्यसङ्ग्रहबहिष्कृतस्मृतिसन्देहविपर्ययप्रतिपादकत्वलक्षण  स्खलितं विप्लुतं च पाणिनितन्त्रं इति मन्यमानाः तत्र महान्तमाक्षेपमतानिषुः—स तु स्थूलोदरप्राय इति इह ग्रन्थगौरवभयान्न लिख्यते ॥
  व्याकरणस्य शोधनमप्यशक्यम्  
ननु ! यदि लक्षणस्य प्रणेता पाणिनिः असम्यग्दर्शी, तत्र विवरणकाराश्च नातिपुणदृशः, काममन्यः सूत्रकृत् कृतबुद्धितरो भविष्यति, वृत्तिकाराश्च प्रौढतरदृष्टयो भविष्यन्ति । तेभ्यश्च शब्दलक्षणमविप्लुतमवभोत्स्यामह इति—नैतदस्ति—तेषामपि अभियुक्तराः केचिदुत्प्रेक्षन्त एव दोषं, तेषामपरे, तेषामप्यपरे । तदेवमनवस्थ प्रसङ्गान्नास्ति निर्मलमनुशासनमिति क्लेशायैव व्याकरणाध्ययनमहाव्रतग्रहणम् । तथा चाह+++(बृहस्पतिरध्यापयिता । इन्द्रोऽध्येता । दिव्ये वर्षसहस्रमायुः । तथापि नान्तं जगामेति ॥)+++ बृहस्पतिः प्रतिपदमशक्यत्वात्, लक्षणस्याप्यव्यवस्थानात्, तत्रापि स्खलित दर्शनात् अनवस्थाप्रसङ्गाच्च मरणान्तो व्याधिर्व्याकरणमित्यौशनसा इति । इहाप्युक्तम्—
  “
दुष्टग्रहगृहीतो वा भीतो वा राजदण्डतः ।  
पितृभ्याभिशप्तो वा कुर्यात् व्याकरणे श्रमम् ॥  

”  
अन्यैरप्युक्तम्—
  “
वृत्तिः सूत्रं तिला माषाः +++(कटन्दीति वैशेषिकभाष्यविशेष इति चक्रधरः ॥)+++कटन्दी कोद्रवोदनः ।  
अजडाय प्रदातव्यं जडीकरणमुत्तमम् इति ॥  

”  
एवं व्याकरणावगाहनकृतोद्योगोऽपि विद्वज्जनः  
व्युत्पत्तिं लभते न वैदिकपदग्रामे मनुष्योक्तिवत् ।  
अन्यत्किञ्चन तत्प्रतीतिशरणं नास्तीति च व्याकृतं  
तस्मादप्रतिपत्तिमन्थरमुखे वेदाः प्रमाणं कथम् ॥  

  व्याकरणस्यावश्याध्येयत्वम्  
अत्राभिधियते—यत्तावदिदमवादि—गवादिशब्दवत् अनादिप्रबन्धसिद्धमेव गाव्यादेरपि वाचकत्वमिति—तत्रामुं पक्षं संशयदशामेव तावदारोपयापः । पूर्वपाक्षिकोक्तयुक्तिसमुत्थापितस्थिरतरविपर्ययज्ञानसमनन्तरं सहसैव सम्यग्ज्ञानोत्पादनातिभारात् भारैकदेशावतरणन्यायेन संशयस्तावदुपपद्यते । ततः तर्कात् परिशोधितेऽध्वनि सुगमे सुखं विहरिष्यति सम्यङ्निर्णयोपायो न्याय इति तदुच्यते । यदि गाव्यादीनां गवादीनामिव शब्दानां प्रयोगे गतिरन्या न काचित् सम्भावनाभूमिमध्येति, तत् सत्यमादिसत्तायाः कल्पने कोऽवसरः ॥
  
यथाहि स्वाध्यायाध्ययनसमये यादृशमेव शब्दं यथोदितमात्रानुस्वारस्वरादिस्वरूपसमुत्थं तमुच्चारयत्याचार्यः, तादृशमेव तं शिष्यः प्रत्युच्चारयति । प्रमाद्यन्तं वा गुरुरेवैनमनुशास्ति । आ तदुच्चारणसामर्थ्योपजननं तावत् न मुञ्चति, शिक्षयति । सोऽपि शिष्टः यदा गुरुर्भवति, तदा स्वशिष्यं तथैव शिक्षयिष्यति । आचार्योऽपि यदा शैशवे शिष्य आसीत्, तदाऽन्येन गुरुणा शिक्षितोऽभूत् । सोऽपि तदन्येन । सोऽपि तदन्येनेत्येवमनादित्वं +++(ते हि शब्दनित्यत्ववादिनः ॥)+++जैमिनीयपक्षे, आ जगत्सर्गात्प्रभृति प्रवृत्तत्वं वा नैयायिकपक्षे वेदस्य व्यवस्थितम् ॥
  साधुशब्दव्यवस्थाप्रदर्शनम्  
इत्थमेव यदि गाव्यादीनां गवादिवदप्रमादकृतः सुपरिरक्षितः प्रयोगः, तथैव चैतेभ्योऽर्थप्रतिपत्तिपूर्वको व्यवहारः तदाऽनादिगवादिशब्दसमानविषया एव गाव्यादय इति तदा कस्य किं ब्रूमः । अस्ति त्वत्रापरः  प्रकारः । न ह्येकान्तेन यादृगेव वक्त्रा शब्दः प्रयुज्यते तादृगेव +++(उच्चारणानूच्चारणवेलायामिदम् ॥)+++श्रोत्रा प्रत्युच्चार्यते । किन्तु प्रमादालस्यादिविविधापराधविधुरकरणोच्चार्यमाणोऽपभ्रंशतां स्पृशन् दृश्यत इत्यस्ति संशयावसरः ॥
  अपभ्रंशोत्पत्तिक्रमः  
अपभ्रंशतयाऽपि ये स्थिताः, स्थास्यन्ति वा शाकटिकभाषाशब्दाः, तानपि गोपालबालाबलादिषु प्रयुञ्जाना जरठपामराः प्रयत्नेनापि न यथोच्चारितानेव तान् पाठयिक्तुं शक्नुवन्तीति अशक्तिजशब्दप्रयोगबाहुल्यदर्शनात् संशयाना कुशाग्रबुद्धेरपि बुद्धिः भवितुमर्हति ऽकिमेते गवादिशब्दा एवानादिसिद्धवाचकशक्तिभाजः, तेभ्योऽन्ये विगुणकरणप्रयोज्याप्रमादप्रभवाः अपभ्रंशाः ? किं वा सर्व एव तुल्यकक्ष्या इति । र्वेषांस तुल्यकक्ष्यत्वे, य एतेऽद्यत्वेऽपि प्रमादतः प्रमदादासदारकादिवदनेष्वपभ्रष्टा अभ्यधिकतरामपभ्रंशदशां स्पृशन्तः तेऽपि तामेव गवादिशब्दधुराभधिरोहेयुः ॥
  अपभ्रंशानां न साधुशब्दतौल्यम्  
न चैवमस्त्विति शक्यमभ्यनुज्ञातुम्, इदनीमेव भ्रश्यतां तेषां प्रत्यक्षत उपलब्धेरिति । तस्मादवश्यं तावत् अद्यत्वे परिदृश्यमानाऽपभ्रंशदृशा दुर्बलबालाबलादिशब्दाः न गवादिशब्दान् स्पर्धितुर्महन्ति । ते चेन्न स्पर्धन्ते तदधुना गाव्य दयोऽपि प्रकारान्तरोपपत्तिसम्भावनाभङ्गुरप्रभावाः सन्तः न गवादिशब्दसमानविधित्वमध्यवसातुं शक्नुयुविति तर्कयामः ॥
  
तदुक्तं भगवता जैमिनिना “शब्दे प्रयत्ननिष्पत्तेरपराधस्य भागित्वम्”  \[जै। सू। १-३-२५\]  इति । भाष्यकारेणापि तद्व्याख्यातम् “महता  प्रयत्नेन शब्द उच्चारितो वायुः नाभेरुत्थितः उरसि विस्तीर्णः कण्ठे विवर्तितः मूर्धानमाहत्य परावृत्तः वक्त्रे चरन् विविधान् शब्दानभिव्यनक्ति । तत्रापराध्येताऽप्युच्चारयिता—यथा शुष्के पतिष्यामीति कर्दमे पतति, सकृदुपस्पृक्ष्यामीति द्विरुपस्पृशति” इत्यादिना ॥
  अपभ्रंशशब्दानामनादित्वासम्भवः  
आह—विशेषे तर्हि प्रमाणं वक्तव्यं—यदेते गाव्यादयः प्रमादाद्यपराधनिबन्धना एव, न गवादिशब्दसमानविधय इति—उच्यते । भवतु, सिद्धं नस्समीहितं—संशयदशां तावदानीतोऽयं अनादिगाव्यादिशब्दवाची महापुरुषः सम्बोध्यते ऽभो महात्मन् ! इत्थं पूर्वोक्तनीत्या संशये सति, चिन्त्यताम् ! किमेते गाव्यादयो गवादिसमानयोगक्षेमा एव हस्तः करः पाणिरितिवत् भवन्तु । किंवाऽपराधसम्भावनया मार्गान्तरमालाम्बन्तामिति ॥
  अपभ्रंशपदानां साधुपदपर्यायत्वाभावः  
तत्रैकस्मिन् वाच्ये बहवस्तुल्यकक्ष्या वाचका इति नैष न्यायः । कथम् ? प्रत्यर्थं शब्दनिवेशात् । तेनैव सम्बन्धकरणसौकर्यात् । अन्यथा च सम्बन्धे यत्नगौरवप्रसङ्गात् । प्रत्यर्थं शब्दनिवेशे हि सति परस्परमव्यभिचारिणौ शब्दार्थो भवतः, स शब्दः तस्य वाचकः, सोऽर्थः तस्य वाच्य इति । अनेकशब्दवाच्यस्त्वेकोऽर्थः तं वाचकं शब्दं विजह्यादपि, +++(हस्तः, करः इत्यादिशब्दात्तु सूक्ष्मार्थभेदेन भिन्नधातुनिष्पन्नाः ।— गौः, गावि इत्यनयोस्तु न तथात्वमिति ॥)+++तमन्तरेण शब्दाभिधेयतामपि प्रतिपद्यते इतिव्य भिचारः ॥
   गोगाव्यादिपदवैलक्षण्यम्  
अनेकार्थवाचिनि चैकस्मिन् वाचके इष्यमाणे शब्दोऽर्थ व्यभिचरेत्, तस्येवार्थान्तरस्यापि ततः प्रतिपत्तेरिति इत्थमनियमोऽयमुपप्लवेत । हस्तः करः पाणिरित्यादौ । अक्षाः, पादाः, माषा इत्यादौ तु किं क्रियते ? गतिरन्या नोपलभ्यते । तेनानेकशब्दत्वं अनेकार्थत्वं दैवबलवत्तयाऽङ्गीकृतम् ॥
  
प्रथमः पुनरेष ऋजुः पन्थाः, यदेकस्य वाचकस्यैको वाच्योऽर्थ इति । इह च गत्यन्तरमतिस्पष्टमस्ति प्रमादप्रभवत्वं नाम । तस्मिन् सति किमिति प्रथमप्राप्तोऽयं प्रतिवाच्यं वाचकनियमक्रमो लङ्घ्यते । तेन प्रमादापराधनिबन्धना गाव्यादयः, न गवादिसमानमहिमान इति युक्तम् ॥
  गाव्यादिपदेषु शक्तिग्रहासम्भवः  
किञ्च वाचकशक्तिर्नाम सूक्ष्मा परमपरोक्षा अर्थापत्तिमात्रशरणावगमा, न तन्मन्दतायां । +++(तन्मन्दतायां—अर्थापेतः दुर्बलत्वे । अन्यथापि कार्यसिद्धौ ॥)+++अन्यतः कुतश्चिदवगन्तुं पार्यते । सा चेयमन्यथा ऽप्युपपद्यमाना गवादिभ्योऽर्थप्रत्ययादिव्यवहारे मन्दीभवति । तेषु शक्ति कल्पनायामर्थापत्तिः । एवं च गवादय एव वाचकशक्तेराश्रयाः न— गाव्यादयः ॥
  अपभ्रंशैः व्यवहारनिर्वाहक्रमः  
कथं तर्हि बहूनामनधिगतव्याकरणतन्त्राणामेभिरविच्छिन्नो व्यवहारः ? यथैव म्लेच्छभाषाभिः अक्षिनिकोचहस्तसञ्ज्ञादिव्यवहारिणां वा स्वैः स्वैरुपायैः ॥
   अपभ्रंशेषु शक्तिभ्रमादेव बोधः  
किमक्षिनिकोचादीनां अन्त्यजनपदवाचां नास्ति शक्तिः ? ओमित्युच्यते । कथं तर्हि तेभ्योऽर्थप्रतिपत्तिर्नैसर्गिकी ? तेषां शक्तिर्नास्तीति ब्रूमः । तत्स्वरूपस्याव्यवस्थितत्वेन सांसिद्धिकशक्तिपात्रतानुपपत्तेः । प्रतिपत्तिस्तु स्वकृतसमयमात्रनिबन्धना तेभ्यः ॥
  साधुशब्देषु शक्तिग्रहमूलम्  
ननु ! नैयायिकानां वा न समयः प्रतिपत्त्युपायः ? सत्यम्—स त्वीश्वरप्रणीतः प्रथमसर्गात् प्रभृति प्रवृत्तः मीमांसकाभ्युपगत +++(मीमांसकाः किलातिरिक्तशक्तिवादिनः ॥)+++नैसर्गिकशक्तिसोदर्य एव; न मादृशरचितपरिमितविषयसमयसमानः । स च गवादिशब्देष्वेव प्राप्तप्रतिष्ठः, न गाव्यादिषु । ते तु वर्णसारूप्यच्छायया गवादिशब्दस्मृतिमादधानाः तदर्थप्रतिपत्तिहेतुतामुपगच्छन्ति ॥
  साध्वसाधुशब्दपरिज्ञानोपायः  
ननु ! अनवधृतस्वरूपाणां कथं गवादिशब्दानां स्मरणम् ? तदवधारणे वा कोऽभ्युपायः ? +++(अभियौगः—अनुग्रहः । सहायता ॥)+++अभियोगविशेष इति ब्रूमः । कः पुनरभियोगः ? को वा तस्य विशेषः ? व्याकरणाध्ययनं अभियोगः । तदभ्यासानुसारेण लक्ष्यनिरीक्षणं तस्य विशेषः । व्याकरणेन च प्रतिपदमपर्यवसितमार्यजनप्रयोज्यसाधुशब्दसार्थसङ्ग्रहतः तद्विसदृशबर्बरपुरन्ध्रिप्रायप्राकृतगोचरापशब्दपरिहारप्रकारव्युत्पादनमुपक्रम्यते, यदानन्त्यात् किल कल्पशतैरपि नावकल्पते ॥
   
किन्तु व्यपनीतातिव्याप्त्यादिदोषोपनिपातत्रासत्रिमुनिपरीक्षितलक्षण द्वारकस्तदुपदेशः श्रूयते । तेन च वेदेनव धर्माधर्मयोः, ब्रह्मावतारेणेव सत्यानृतयोः, नीतिशास्त्रेणेव हिताहितयोः, मन्वादिवचनेनेव भक्ष्याभक्ष्ययोः, दिव्येनेव शुद्ध्यशद्धयोः सिध्यत्येव साध्वसाधुशब्दयोरधिगम इति सर्वलोकसाक्षिकमेतत् कथमपनीयते ?
  
दृश्यते ह्यद्यत्वेऽपि व्याकरणकोविदानामितरेषां च कृषीबलादीनां अतिमहान् वचसि विशेष इत्येवं प्रमादादिमूलगाव्याद्यपशब्दप्रयोगसम्भवात् अनेकशब्दगतवाचकशक्तिकल्पनागौरवप्रसङ्गात् अभियोगविशेषसाध्यमान साध्वसाधुशब्दाधिगमसौकर्याच्च गवादीनामेव वाचकत्वं, न गाव्यादीनामिति स्थिते पूर्वपक्षोपन्यस्तः समस्त एव परीवादः परिहृतो वेदितव्यः ॥
  शब्दसाधुत्वस्य प्रमाणगम्यत्वप्रदर्शनम्  
तथाहि । यत्तावदभ्यधायि साधुत्वनिश्चये प्रमाणं नास्तीति—
  
साधुत्वं नेन्द्रियग्राह्यं लिङ्गमस्य न विद्यते ।  
शास्त्रस्य विषयो नैष प्रयोगो नास्त्यसङ्करः ॥  

 
इति—तत्रायं प्रतिश्लोकः—
  
साधुत्वमिन्द्रियग्राह्यं लिङ्गमप्यस्य विद्यते ।  
शास्त्रस्य विषयो ऽप्येवं प्रयोगोऽप्यस्त्यसङ्करः ॥  

 
इति । श्रौत्रे हि प्रत्यये +++(“लुप्तवर्णपदं ग्रस्तं निरस्तं त्वरितोदितम् । अम्बूकृतं सनिष्ठेवम्” इत्यमरः । रोमशः कर्कशः ॥)+++ग्रस्तनिरस्तरोमशाम्बूकृतादिदोषरहितोदात्तादिधर्मसम्बन्धप्रसिद्धानुपूर्वीकवर्णगणात्मकपदप्रतिभासस्तावदस्ति । स च न सन्दिग्धः, न बाधकविधूतधैर्यः, नाशुद्धकरणजन्मा, न कल्पनामात्र  स्वरूप इति तत्र परिस्फुरत्स्फुटक्रमवर्णात्मकपदग्रहणमेव साधुत्वग्रहणम्, तद्विपरीतयथानिर्दिष्टदोषकलुषितशब्दग्रहणमेव च असाधुत्वग्रहणमिति प्रत्यक्षम्ये एव साधुत्वासाधुत्वे इति ॥
  साधुत्वासाधुत्वयोः ऐन्द्रियकत्वम्  
ननु ! यदि श्रोत्रकरणकेनैव प्रत्ययेन साधुत्वासाधुत्वे प्रतिपत्तारः प्रतिपद्यन्ते, व्याकरणाध्ययनवन्ध्यबुद्धयोऽपि प्रतिपद्येरन् । न च प्रतिपद्यन्ते । तस्मान्न ते इन्द्रियविषये इति—नैष दोषः । वैयाकरणोपदेशसहायकोपकृतश्रोत्रेन्द्रियगाह्यत्वाभ्युपगमात् । यथा हि ब्राह्मणत्वादिजातिः उपदेशसव्यपेक्षचक्षुरिन्द्रियग्राह्यापि न प्रत्यक्षगम्यतामपोज्झति । यथाऽऽह “न हि यत् गिरिशृङ्गमारुह्य+++(उन्नतस्थानस्थितिर्हि क्वचित् प्रत्यक्षकारणं भवति ॥)+++ गृह्यते तदप्रत्यक्षम्” इति । यथा वा सविकल्पकप्रत्यक्षप्रामाण्यसिद्धौ शब्दानुविद्धबोधेऽपि प्रामाण्यमुपपादितमादौ ॥
  
किल सञ्ज्ञोपदेशिना पनसोऽयमिति वृद्धवचसा चक्षुरिन्द्रियेण पनसज्ञानमुत्पद्यते, सङ्केतकरणकाले तदुभयजमिति अव्यपदेश्यपदेन व्यपनीतम् । व्यवहारकाले तु पुनः पनसादिज्ञानमुपदेशस्मरणापेक्षचक्षुर्जनितमपि चाक्षुषमेवेति वर्णितम् । एवमिहापि व्याकरणकोविदोपदेशसचिव श्रवणेन्द्रियग्राह्ये अपि साधुत्वासाधुत्वे न प्रत्यक्षतामतिवर्तेते ॥
  ब्राह्मणत्वादेः आचारगम्यत्वेऽपि प्रत्यक्षत्वम्  
यथा च ब्राह्मणत्वादिजातिप्रतीतौ कारणान्तरमुक्तं—क्वचिदाचारतश्चापि सम्यग्राजानुपालितादिति मन्वादिदर्शितानवद्यवर्त्मानुसरणनिपुण  तरभूपतिपरिपाल्यमानवर्णाश्रमाणां शङ्कितकृतककपटार्यवेषदुष्टशूद्रताव्यभिचारे देशे विशिष्टाचारगम्यापि ब्राह्मणत्वादिजातिर्भवति—एवमि हापि विशिष्टशब्दश्रवणानन्तरकालप्रवृत्तव्यवहारावगमार्थप्रतिपत्तिसहितं शब्दानुशासनशास्त्रोपदिष्टप्रकृतिप्रत्ययविकरणवर्णलोपागमादेशादिलिङ्गमव्यभिचारि तत्स्वरूपावधारणे कारणं भविष्यति । यदेवंलक्षणकमर्थप्रत्यायकं च शब्दस्वरूपं, तत साधुतयाऽवधृतमिति व्याप्तिग्रहणोपपत्तेः ॥
  शब्दसाध्वसाधुत्वयोः शास्त्रमपि प्रमाणम्  
शास्त्रमपि श्रुतिस्मृतिरूपं अदुष्टशब्दप्रयोगोपनतक्रतूपकारकरणकस्वर्गादिफलसंयोगमुपदिशत् अपशब्दभाषणप्रभवप्रत्यवायप्रतिपादकं च “वाग्योगविद्दुष्यति चापशब्दैः” इत्यादि साधुत्वेतरपरिच्छेदे प्रमाणतां प्रतिपद्यत एव ॥
  शास्त्रेण साध्वसाधुशब्दनिर्णयः  
ननु ! ब्रीहिकलञ्जवत् तत्स्वरूपसिद्धौ सत्यां तद्विधिप्रतिषेधयोः शास्त्रं क्रमते; न तु तत्स्वरूपमेव विधत्ते, स्वरूपस्याभावार्थत्वेन+++(अभावार्थत्वेन—धात्वर्थत्वाभावेन ॥)+++ विधिविषयत्वायोगात् इत्युक्तम्—सत्यम्—किन्तु श्रुतिस्मृतिशास्त्रयोः धर्मोपदेशिनोः यथोपवर्णितेनैव प्रकारेण साध्वसाधुविषयविधिनिषेधपरत्वम् । तत्स्वरूपप्रतिपत्ति+++(तथा च अधात्वर्थत्वेऽपि प्रतिपत्तिनियमविधिः सम्भवति ॥)+++कर्तव्यतापरं तु विध्यपेक्षितव्याकरणस्मृतिरूपमेव शास्त्रं वेदितव्यम् । मूलविध्यपेक्षितसाधुत्वान्वाख्यानपरत्वाच्च व्याकरणस्य मूलशास्त्रमपि तत्र सोपानव्यवहितं प्रमाणीभवत्येव ॥
   साधुत्वासाधुत्वयोः शास्त्रगम्यतम्  
यदि वा पाणिन्यादिष्टस्मृतिद्रढिम्ना मूलभूतमाचमनादिविधिवद्वैदिकमपि तथाविधं विधिवाक्यं कल्पयितुं शक्यमिति+++(स्मृत्या श्रत्यनुमानस्य सम्प्रतिपन्नत्वात् ॥)+++ शास्त्रस्यापि नाविषयः साधुत्वम् ॥
  वैयाकरणानां प्रयोगस्य उपादेयत्वम्  
शब्दवित्प्रयोगश्च सङ्कररहित एव । तथा हि—अन्या एव निरवद्यवर्णक्रमोदीरणोदारगम्भीरगतयः सूक्तयः सूरिजनस्य । अन्या एव दुःश्रवाः कुस्सितसङ्कीर्णवर्णविभागविनिहितहृदयोद्वेवाः ग्राम्या गिरः इति प्रत्यक्षमुपलभ्यते ॥
  
स चायमसङ्करः प्रयोगः व्याकरणसहायकं प्रतिपद्यमानः साधुत्वावगमोपायतां भजत एवेति सर्वथा नाप्रामाणकः साध्वसधुशब्दविभाग इति ॥
  
एवं च “ब्राह्मणेन न म्लेच्छित वै नापभाषित वै” “म्लेच्छो हवा एष यदपशब्दः” इत्याद्यागमशब्दान्यपि तदुपयोगीनि व्याख्यातानीव भवन्तीति ॥
  विधेः नियमकरणसम्भवः  
यत्पुनर्नियमशास्त्रे “साधुभिर्भाषितव्यम्, असाधुभिर्न” इत्यस्मिन्नपभाषितं, तदपि न पेशलम्—न हि नीरपानोपदेशवत् कृशानुपाननिषेधवद्वा ऽनवकाशमिदं शास्त्रं; अपशब्दानामनार्यजनवदनप्रतिष्ठानां यथातथाऽर्थप्रतीत्युपायत्वदर्शनपूर्वकप्रयोगप्रसङ्गानपायेन प्राप्तौ सत्यां प्रतिषेधस्याव  काशसम्भवात् । साधुभिरेव भाषणस्य +++(भोजनस्य रागप्राप्तावपि स्नानादिनियमार्थं विधानवत् नियमविधिरयम् ॥)+++भोजनप्राङ्मुखतादिवत् नियमादृष्टसाफल्यात् ॥
  साध्वसाधुशब्दोपदेशसम्भवः  
यदपि साध्वसाधुस्वरूपानवधारणात् प्रतिपदोपदेशाद्यशक्यत्वं आशङ्कितं—तदपि प्रतिविहितम्—यादृगिदं प्रत्यक्षानुमानगम्यं साध्वसाधुशब्दस्वरूपं व्याख्यातं, तदबलम्बनपुरस्सरनियमकरणस्य सुशकत्वात् ॥
  
अत एव साधुत्वं नाम किमुच्यते इति यद्विकल्पितं—तत् प्रतिविहित मेव भवति । यतः व्याकरणलक्षणानुगमविशेषितं वाचकत्वं साधुत्वमित्युक्तम् । तच्च सर्वानुगामिगोत्वादिवत्सामान्यं वा भवतु । पाचकत्वादिवत् असत्यपि सामान्येऽवच्छेदकं भवतु । सर्वथा +++(तत्कृतः—अवच्छेदकत्वकृतः ॥)+++तत्कृतो निर्वहति सर्वो व्यवहारः । वर्गीकरणे हि तदेव कारणमिति ॥
  
अथवा पुनरस्तु वाचकत्वमेव साधुत्वम्; तथापि तत्र नियमशास्त्रं साधुभिरेव भाषितव्यमिति प्रवर्तितुमर्हत्येव ॥
  साधुशब्दभाषणविधेर्नियमविधित्वसम्भवः  
यद्यप्यसाधोरवाचकत्वात् प्रयोगप्रसङ्गोनास्ति—तथापि साधुस्मरणसरणिसमुपारूढवाचकत्वशङ्कोपप्लवमानप्रसङ्गनिवृत्तये नियमसाफल्यं भविष्यति । विधिफलत्वेन नियमस्य फलतः परिसङ्ख्याकार्यं असाधु शब्दनिवृत्तिः स्थास्यतीति सोऽपि न दोषः ॥
   साध्वसाधुशब्दप्रयोगस्य पुण्यपापहेतुत्वम्  
यदपि +++(परार्थत्वत्—विधिप्रतिषेधार्थत्वात् ॥)+++परार्थत्वात् फलश्रुतिमर्थवादीकुर्वता पुण्यपापफलत्वं दूषितम्, तदपि न साम्प्रतम्—अर्थप्रतीतिपारार्थ्ये सत्यपि प्रयोगनियमापूर्वद्वारकपुण्यपापफलत्वसम्भवात् । पर्णमय्यादिष्वपि तथा प्रसङ्ग इति चेत्—भवतु को दोषः ? नैयायिकैः एकाकार +++(निरबलम्बनेति । निर्विषयेत्यर्थः ॥)+++निरबलम्बनार्थवादपदोपदेशानभ्युपगमात् शब्दशक्तितात्पर्यपर्यालोचनमपि तैरन्यथा क्रियत इति प्राग्विचारित  \[आह्निक ४\]  मिति तिष्ठत्वेषा कथा । तेन “कामधुग्भवति” इत्यादिवचनान्यपि व्याकरणाध्ययनफलप्रकटनपटूनि तथैव नेतव्यानि ॥
  सूत्रे प्रयोजनाकथननिदानम्  
यदपि सूत्रकृता स्वयं प्रयोजनं किमिति न व्याहृतमिति व्याहृतं— तदप्यदूषणमेव—व्याकरणं हि वेदाङ्गमिति प्रसिद्धमेतत् आ हिमवतः, आ च +++(कुमारी—कन्याकुमारीप्रदेशाः ॥)+++कुमारीभ्यः । वेदश्च यदि निष्प्रयोजनः—स्वस्ति प्रजाभ्यः, समाप्तानि दृष्टादृष्टफलानि सर्वकर्माणि, जितं चातुर्वर्ण्यबाह्यैः अन्त्यजनपदवासिभिः म्लेच्छैः ॥
  
अथ सप्रयोजनो वेदः सोंऽगवत्त्वात् अङ्गैः सहैव सप्रयोजनतां भजत इति कोऽर्थः प्रयोजनान्तरचिन्तया । न हि दर्शपूर्णमासप्रयोजनादन्यत् प्रयाजादिप्रयोजनमन्विष्यत इति मन्वानः स्वयं सूत्रकृत् प्रयोजनं नाख्यत् ॥
  
व्याख्यातारस्तु मुख्यानुषङ्गिकभेदभिन्नप्रयोजनप्रपञ्चप्ररोचनातिशयव्युत्पादनद्वारकश्रोतृजनोत्साहपरिपोषसिद्धये दर्शितवन्त इति न कश्चिदुपालभ्यः ॥
   व्याकरणस्य वेदाङ्गत्वसमर्थनम्  
कथं पुनरङ्गता व्याकरणस्य ? कमुपकारमावहत इति । कस्यैष पर्यनुयोगः ? वेदवत् अङ्गानामनादित्वात् ईश्वरप्रणीतत्वाद्वा पर्यनुयोजनानुपपत्तेः । सङ्क्षेपविस्तरविवक्षया हि पाणिनिपिङ्गलपराशरप्रभृतयः तत्र तत्र कर्तारः प्रसिद्धिं गताः । परमार्थतस्तु वेद इव तदर्थोऽपि, तदर्थावगमोपायोऽपि हि सर्व एवानादयः, प्रजापतिनिर्मिता वेत्येवमपर्यनुयोज्या एव । अत एव वेदैस्तदङ्गैश्च सह चतुर्दश विद्यास्थानानि गण्यन्ते—
  “
अङ्गानि वेदाश्चत्वारो मीमांसा न्यायविस्तरः ।  
पुराणं धर्मशास्त्रं च विद्या ह्येताश्चतुर्दश इति ॥  

”  भाट्टोक्तशब्दसंस्कारादिपक्षः  
येऽपि शब्दसंस्कारादिविकल्पाः कृताः—तेऽपि बहुभाषित्वापस्मार निर्मिता एव, न वस्तुस्पृशः । शिष्टा एवात्र प्रष्टव्याः । त एव च जानन्ति—के संस्कृताः शब्दाः ? के वा तद्विपरीताः । कश्च तेषां संस्कार इति । न च तावता शिष्टप्रयोगमूलमेव व्याकरणं ब्रूमः, वेदवदनादित्वस्य दर्शितत्वात् । अन्धपरम्पराप्रसङ्गदोषपरिजिहीर्षया तु शिष्टप्रयोगमूलत्वमभिधीयते । वैद्यकस्मृतेरिव अन्वयव्यतिरेकमूलत्वात् । ये हि व्याकरणस्मृतौ साधव इत्यनुशास्यन्ते शब्दाः ते शिष्टैस्तथैव प्रयुज्यमाना दृश्यन्ते, हरीतकीभक्षणादिवारोग्यम् । न तु शिष्टेभ्यः शब्दसमाम्नायमधिगम्य पाणिनिः ग्रन्थं प्रणीतवात् । न चान्वयव्यतिरेकाभ्य द्रव्यशक्तीरवगम्य चरकं +++(किन्तु अनादिकालप्रवृत्तगुरपरम्परोपदेशलब्धज्ञानेन । आदिम उपदेष्टा तु ईश्वर एव ॥)+++प्रणीतवानिति विद्यानामनादित्वाभिधानात् ॥
   
एतेनेतरेतराश्रयमपि प्रत्युक्तम्, न हि शिष्टेभ्यो व्याकरणस्य प्रभव इति ॥
  शिष्टप्रयुक्तापशब्दानां गमनिका  
यत्तु शिष्टानामपि प्रमादित्वमुपवर्णितम्—किल पुराणैर्मुनिभिरपि बहुभिरपशब्दाः प्रयुक्ता इति—तत्राभियुक्तैः तदपनयनमार्गः +++(छाब्दसत्वादिरूपः ॥)+++प्रदर्शित एव । स तु ग्रन्थविस्तरत्रा सादिह न प्रतन्यते ॥
  पाणिन्याद्युक्तिषु दोषशङ्कापरिहारः  
यदपि पाणिनितन्त्रे धातुप्रातिपदिककारकाद्यनुशासनविसंष्ठुलत्वमने कशाखमाख्यापितं—तदपि निपुणमतिभिः+++(पतञ्जलिभर्तृहरिप्रभृतिभिः ॥)+++ प्रतिसमाहितमेव । न च तेषामपि दोषोत्प्रेक्षणसम्भवादनवस्था, निपुणदर्शितमार्गे विप्लवकारवैतण्डिकपण्डित तस्करावकाशानुपपत्तेः ॥
  शोभादिशब्दानां साधुत्वम्  
एतेन शोभा-चीर्ण-वर्ण-वरेण्य-गणेय-भ्राजिष्णु-कान्दिशीकादिशब्दासङ्ग्रहस्मृतिसन्देहविपर्ययादिदूषणान्यपि कैश्चिदुत्प्रेक्षितानि प्रतिक्षिप्तानि मन्तव्यानि, तानि च तैरेव समाहितानीति ॥
  बृहस्पतिवचनस्य गतिप्रदर्शनम्  
बार्हस्पत्यमपि सूत्रं असूत्रमेवेत्यलंस्वमनीषिकाकल्पितानल्पदुर्विकल्पडम्बरोत्तर्भितालीकपाण्डित्यगर्वगलग्रहणगद्गदगिरामुद्वेगकारिणानेन वस्तु  विचारेण । सर्वथा प्रकृतिनिर्मलमत्युदारं व्याकरणाम्बरमेवम्प्रायैः परिवादपांसुपातैः न मनागपि धूसरीकर्तुं पार्यत+++(प्रत्युत प्रक्षेप्तुः शिरस्येव ते पतेरन् ॥)+++ इति सिद्धम् ॥
  
तस्मात् पवित्रात् सर्वस्मात् पवित्रं आर्यजनबहुमतं अधिगतचतुर्वर्ग अग्राम्यमात्मानं कर्तुं अध्येतव्यं व्याकरणम् ॥
  व्याकरणस्यावश्याध्येयत्वोपसंहारः  
आह च—
  
आपः पवित्रं प्रथमं पृथिव्यां  
अपां पवित्रं परमा हि मन्त्राः ।  
तेषां च सामर्ग्यजुषां पवित्रं  
महर्षयो व्याकरणं निराहुः ॥  

 व्याकरणाध्ययनप्रशंसा  
इहाप्युक्तम्—
  
रूपान्तरेण देवास्ते विहरन्ति महीतले ।  
ये व्याकरणसंस्कारपवित्रितमुखा नराः ॥  

 
किञ्च—
  
वरं हि जातास्तिमयो+++(तिमयः—जलचरप्राणिविशेषाः ॥)+++ गभीरे  
जलाशये पङ्किनि नित्यमूकाः ।  
न मानवा व्याकरणाभियोग—  
प्रबुद्धसंस्कारविहीनवाचः ॥  

  
मनुना च +++(एते पङ्क्तावुपविश्य भुञ्जानाः तत्रत्यान् सर्वान् पावयन्ति ॥)+++पङ्क्तिपावनत्वेनाधिगतव्याकरणः मीमांसकश्च स्वस्मृतौ पठितौ—
  “
यश्च व्याकुरुते वाचं यश्च मीमांसतेऽध्वरम्  

”  
इति । पुष्पदन्तो ऽप्याह—
  
भ्रष्टः शापेन देव्याः शिवपुरवसतेर्यद्यहं मन्दभाग्यः  
भाव्यं वा जन्मना मे यदि मलकलिले मर्त्यलोके सशोके ।  
स्निग्धाभिर्दुग्धधारामलमधुरसुधाबिन्दुनिष्यन्दिनीभिः  
कामं जायेय वैयाकरणभणितिभिःतूर्णमापूर्णकर्णः ॥  

 व्याकरणेन वेदसहकारः  
एवं व्याकणाभियोगसुलभप्रौढोक्तिभिः पण्डितैः  
अक्लेशेन विचित्रवैदिकपदव्युत्पत्तिरासाद्यते ।  
अन्यैरप्युपबृंहिते दृढतरैरङ्गैः निरुक्तादिभिः  
वेदे स्वार्थधियं वितन्वति कुतः प्रामाण्यभङ्गो भवेत् ॥  

 
+++(व्याकरणाध्ययनवेलायां तस्य वेदाङ्गत्वज्ञानस्यानपेक्षितत्वान्नान्योन्याश्रयः ॥)+++अङ्गभावनिरपेक्षयैव नः  
प्रत्ययो+++(प्रत्ययः—विश्वासः ॥)+++ यदि ह शब्दविद्यया ।  
वैदिकार्थविषयो विधीयते  
तत्कुतस्त्यमितरेतराश्रयम् ॥  

  पाणिनिव्याकरणवैशिष्ट्यम्  
आदृतमस्खलितव्यवहारैः  
+++(भोगी—शेषः—तदंशभूतः पतञ्जलिः ॥)+++भोगिमतं श्रुतसङ्गिभिरार्यैः ।  
व्याकरणं कथमेतदनादि  
प्राकृतलक्षणसाम्यमुपेयात् ॥  

 शब्दप्रामाण्यनिगमनम्  
एवं मृषात्वमुदगीयत येन येन—  
च्छिद्रेण कल्पितपिशाचरवैरनार्यैः ।  
तत्तत्समग्रमपसारितमित्यतश्च  
प्रामाण्यमप्रतिहतं स्थितमागमानाम्+++(सर्वमप्येतद्धि वेदप्रमाण्मयसंरक्षणाय ॥)+++ ॥  

 प्रमाणविचारनिगमनम्  
इति प्रमाणानि यथोपदेशं  
एतानि चत्वारि परीक्षितानि ।  
प्रवन्वतां संव्यवहारमेभिः  
सिध्यन्ति सर्वे पुरुषार्थसार्थाः ॥  

 इति जयन्तभट्टकृतौ न्यायमञ्जर्यां षष्ठमाह्निकम्