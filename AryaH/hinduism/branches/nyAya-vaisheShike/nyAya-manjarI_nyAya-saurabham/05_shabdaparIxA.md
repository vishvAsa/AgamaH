+++
title = "०५ शब्दपरीक्षा"

+++
 पञ्चममाह्निकम्—शब्दपरीक्षा

 जात्यङ्गीकाराक्षेपः

प्रपन्नाय[^1] विपन्नानां दुःखितानां सुखात्मने ।  
सम्पूर्णाय दृढाशानां नमः कारणबन्धवे ॥  

[^1]: प्रपन्नायेति । कर्मणि क्तः । विपन्नानामिति कर्तरि शेषे वा षष्ठी । अथवा सर्वत्र ऐकरूप्येण विपन्नानामित्यादौ—निर्धारणे षष्ठी । दृढाशानां— अपूर्णानामिति यावत्र । आशा हि अपूर्णतैव । विपन्नानां जीवानां मध्ये तैः रक्षकत्वेन प्रपन्नः । विपन्नकर्तृकप्रपत्तिकर्मीभूत इत्यर्थः । नित्यापूर्णानामिति यावत् । अपूर्णतैव आशानिदानम् । विपन्नानां, दुःखितानां, दृढाशानां इतिपदैः जीवानां निर्देशेन—प्रपन्नाय, सुखात्मने, सम्पूर्णाय इति पदैः परमात्मनश्च निर्देशेन जीवपरमात्मनोश्चेतनत्वेन साम्येऽप्यत्यन्तवैलक्षण्यमभिहितम् । जीवानां दृढाशत्वादेव दूःखित्वम्, दुःखित्वादेव विपन्नत्वं च सूचितम् । तथा ईश्वरस्यापि सम्पूर्णत्वादेव सुखात्मत्वं, तत एव च प्रपन्नत्वं च सूचितम् । परमात्मनि सुखसद्भावः जयन्तभट्टसम्मतः ॥ कारणबन्धवे—जगत्कारणभूतबन्धवे । अथवा “समोऽहं सर्वभूतेषु” इति वदन्नपीश्वरः “ये भजन्ति तु मां भक्त्या मयि ते तेषु चाप्यहम्” इति भक्त्याक्यकारणेन चेतनानां बन्धुर्भवतीति सः कारणबन्धुः । अन्यथा हि लोकवैय्याकुली । तथोक्तं—“सर्वज्ञोऽपि च देवेशः सदा कारुणिकोऽपि सन् । संसारतन्त्रवाहित्वाद्रक्षापेक्षां प्रतीक्षते” इति ॥


 
अथ यदुक्तं  \[प्र। सं। ४१२ पु।\]  वास्तवस्य शब्दार्थस्याविद्यमानत्वादर्थासंस्पर्शिनः शब्दा इति—तत् प्रतिविधीयते ॥
   शब्दः द्विविधः  
द्विविधः शब्दः—पदं, वाक्यं च । तत्र पदार्थपूर्वकत्वात् वाक्यार्थस्य प्रथमं पदार्थो निर्दिश्य निरूप्यते ॥
  पदमपि द्विविधम्  
पदं च द्विविधं—नाम, आख्यातं च । उपसर्गनिपातकर्मप्रवचनीयानामपि[^2] नामस्वेवावन्तर्भावमाचक्षते । तदुक्तं[^3] “सुप्तिङन्तं पदम्”  \[पा। सू। १-४-१४\]  इति । इहापि सूत्रकृदाह “ते विभक्त्त्यन्ताः पदम्”  \[न्या। सू। २-२-६०\]  इति । तत्र तिङन्तपदार्थचिन्ता वाक्यार्थविचारावसर एवकरिष्यते, तदौपयिकत्वात्[^4] । सुबन्तानां त्वर्थोऽयमुच्यते ॥
   नामपदानि चतुर्विधानि  
ते च चतुर्विधाः सुबन्ताः पदात्मानः शब्दा भवन्ति—जातिशब्दाः, क्रियाशब्दाः, गुणशब्दाः, द्रव्यशब्दाः[^5] इति ॥
  
तत्र गवादिजातिशब्दानां गोत्वादिजात्यवच्छिन्नं व्यक्तिमात्रमर्थः, यस्तद्वानिति[^6] नैय्यायिकगृहे गीयते ॥
  गवादिपदानां जातिवाचकत्वाक्षेपः  
ननु ! शुक्लादिगुणाधिकरणं क्रियाश्रयश्च द्रव्यं व्यक्तिः, सास्नाद्यवयवसन्निवेशात्मिका आकृतिः, शाबलेयादिसकलगोपिण्डसाधारणं रूपं जातिरिति व्यक्त्त्याकृतिजातिसन्निधाने[^7] समुच्चारित एष गोशब्दः कथमितरतिरस्कारेण तद्वन्मात्रवचनतामबलम्बेत ?
  जातिविचारोपक्षेपः  
आह—वितता खल्वियं[^8] कथा; चर्चयिष्यते तावत् । इदं तु चिन्त्यताम्—जातेरेव प्रमाणातीतत्वेन शशशृङ्गवदविद्यमानत्वात् कथं तद्वान् पदार्थो भविष्यति ?
   जातिः न प्रत्यक्षादिप्रमाणसिद्धा  
तथाहि—न तावत् सामान्यग्रहणनिपुणमक्षजं[^9] ज्ञानं भवितुमर्हति, तस्य पूर्वापराननुस्यूतस्वलक्षणमात्रपरिच्छेदपरिसमाप्तव्यापारत्वात् ॥
  
समानवृत्तिता नाम सामान्यस्य निजं वपुः ।  
कथं स्पृशति सापेक्षं[^10] अनपेक्षाऽक्षजा मतिः ॥ २ ॥  

[^2]: उपसर्गाः—क्रियायुक्ताः प्रादयः । निपाताः—चादयः । कर्मप्रव चनीयाः—“अनुर्लक्षणे”  \[पा। सू। १-४-८४\]  इत्याद्युक्ताः “अनु” इत्यादयः ॥ तथा च पदार्थो द्बिविदः—सिद्धः साध्यश्च । तत्र सिद्धार्थवाचकं नामपम्, साध्यार्थ वाचकं आख्यातपदमिति वस्तुस्थितिः । तेन “चत्वारि पदजातानि, नामाख्यातोपस र्गनिपातभेदेन” इति यास्कवचनमापातत इत्युक्तं भवति ॥


[^3]: पदद्वैविध्ये वृद्धसम्मतिमाह—तदुक्तमिति—तथा च निपातादीनां सुबन्ता परपर्यायनामपदेष्वेवान्तर्भाव इत्याशयः ॥ यद्यपिः “शक्तं पदम्” इति प्रसिद्धं पदलक्षणम्; अथापि “ते विभक्त्यन्ताः पदम्” इति गौतमोक्तेः न तत् प्रत्याख्यातुं शक्यम् । अन्यथा “घटम्” इत्यादीनामपि वाक्यत्वेन व्यवहारप्रसङ्गः । अतः “शक्तं पदम्” इति परीक्षकानां शास्त्रीयं लक्षणम् । “विभक्त्यन्तं पदम्” इति च लौकिकानां व्यावहारिकं लक्षणमिति व्यवस्था ज्ञेया ॥


[^4]: तदौपयिकत्वात्—वाक्यार्थोपयुक्तवात । क्रियायां हि वाक्यं समाप्यते ॥


[^5]: द्रव्यशब्दाः—एत एव सञ्ज्ञाशब्दाः यदृच्छा शब्दा इत्युच्यन्ते । यथा प्राचां घटादिशब्दाः । नव्यानां डित्थादिशब्दाः ।


[^6]: तद्वान्—जातिमान् । तथा च अनुगमार्थमेव जात्यपेक्षेति भावः ॥ तथा च जात्यादिवाचकत्वं प्रवृत्तिनिमित्ततया विवक्षितम् । गोशब्दाः जातिं, शुक्लशब्दाः गुणं, पाचकादिशब्दाः क्रियां, डित्थादिशब्दाः द्रव्यं  \[सञ्ज्ञां\]  च निमित्तीकृत्य प्रवृत्ताः इत्यर्थः ॥


[^7]: सन्निधानं—उपस्थापनम् । त्रीणि ह्येतानि पदेन प्रतिपत्तुं शक्यानि ॥ एवं सति कथं पदानि व्यक्तिवचनानीति निष्कर्षः ?


[^8]: इयं कथा—पदानामर्थः किं व्यक्तिः, उताकृतिः, उत जातिः, उत द्वयं, त्रयं वा इति विचारः ॥


[^9]: अक्षजमित्यादि—स्वलक्षणापरपर्यायं निर्विकल्पकमित्यर्थः । प्रथमसम्पुटस्य २३६-२५७ पुटा द्रष्टव्याः ॥


[^10]: सापेक्षमिति—सामान्यग्रहणं तु त्रैकालिकवस्तुस्फुरणसापेक्षम् । इन्द्रियं वर्तमानैकविषयकम् । ततश्च कथं इन्द्रियेण सामान्यग्रहणमिति सारम् । अनपेक्षा— पूर्वापरवस्तुग्रहणनिरपेक्षा ॥


 जातेः प्रत्यक्षत्वासम्भवः  
समानेष्वाकलितेषु तद्वृत्तिसाधारणरूपमवधाय सामान्यं गृह्यत इति सापेक्षं तत्स्वरूपग्रहणम् । इयं च प्रथमनयनसन्निपादसमुद्भूता मतिः पूर्वापरानुसन्धानबन्ध्या निरपेक्षा कथं तद्ग्रहणाय प्रभवेत् ?
  
तत्पृष्ठभाविनस्तु विकल्पाः स्वभावत एव वस्तुसंस्पर्शकौशलशून्यात्मान इति तद्विषयीकृतस्यापि सामान्यस्य न परमार्थसत्त्वं भवितुमर्हति ॥
  अनुमानं, शब्दो वा न जातौ प्रमाणं भवेत्  
न चानुमानं, शब्दो वा सामान्यस्वरूपवास्तवत्वव्यवस्थापनसामर्थ्यमश्नुते, शब्दलिङ्गयोर्विकल्पविषयत्वेन वस्तुग्राहित्वासम्भवात् । तत्प्राप्त्यादिव्यवहारस्तु प्रकारान्तरेण दर्शयिष्यते[^11]  \[पु। २७-३२\]  ॥
   जतिव्यक्त्योः पृथगनुपलम्भाच्चाभेदः  
अतश्च न व्यक्तिव्यतिरिक्तं सामान्यं, भदेनानुपलं भात् । तथा हि कुवलयामलकबिल्वादीनि करतलवर्तीनि पृथगवलोक्यन्ते, न जातिव्यक्ती इति न तयोर्भेदः ॥
  जतिव्यक्त्योस्समानदेशत्वाच्चाभेदः  
देशभेदस्य[^12] चाग्रहणात् । यतः खलु यतोऽतिरिक्तं, तत् तदधिष्ठि, तदेशव्यतिरिक्तदेशाधिष्ठानमवधार्यते, घटादिव पटः; न चैवं जातिव्यक्ती इति न तयोर्भेदः ॥
  जातिव्यक्त्योः भिन्नबुद्ध्यविषयन्वाच्चाभेदः  
अतश्चैवं—तदग्रहे तद्बुध्यभावात् । यद्धि यतो व्यतिरिक्तं, तत् तस्मिन्नगृह्यमाणेऽपि गृह्यते, घटादिव पटः । न च व्यक्तावनुपलभ्यमानायां जातिरूपलभ्यते । तस्मान्न ततोऽसौ भिद्यते ॥
  जातेः वृत्त्यनुपपत्तिः  
तद्वृत्तित्वात्सामान्यस्य तदग्रहे तदनुपलब्धिरिति चेत्—न—वृत्त्यनुपपत्तेः । किं प्रतिपिण्डं कार्त्स्येनवर्तते जातिः ? उतैकदेशेन ? इति । द्वयमपि चानुपपन्नम् ॥
  
पिण्डे[^13] सामान्यमेकत्र यदिकात्स्न्येन वर्तते ।  
तत्रैवास्य समाप्तत्वात् न स्यात्पिण्डान्तरे ग्रहः ॥ ३ ॥  

[^11]: दर्शयिष्यत इति—अनादरे । वस्तुतस्तु दर्शितमिदं पूर्वमपि ॥  \[प्र। सं। ६२ पु।\] 


[^12]: यद्यपि—अवयवावयव्यादिषु नास्ति देशभेदः, तथापि तैरवयवी नाङ्गीक्रियते इति स्मर्तव्यम् ॥


[^13]: एकत्र—एकस्मिन् पिण्डे इत्यन्वयः । समाप्तिः—अपरिशेषः ॥


 
एकदेशेन वृत्तौ तु गोत्वजातिर्न कुत्रचित् ।  
समग्राऽस्तीति, गोबुद्धिः प्रतिपिण्डं कथं भवेत्[^14] ॥ ४ ॥  

[^14]: पटैकदेशभूततन्तौ न हि पटबुद्धिः प्रामाणिकी । अभ्युपगभ्येदं दूषणम् ॥


  जातेः अनुगतत्वानुपपत्तिः  
जातेश्च निरवयवत्वात् न केचिदेकशाः सन्ति, यैरेषा प्रतिपिण्डं वर्तेत न चैकत्र पिण्डे समाप्य वर्तमाना पिण्डान्तरे समाप्यैव वर्तितुमर्हति; समाप्तस्य पुनरुत्पत्तिं[^15] विना समाप्त्यन्तरानुपपत्तेः । तथाभूतस्य च वृत्तिप्रकारस्य क्वचिदप्यदर्शनात् ॥
  जातिव्यक्त्योः समवायासम्भवः  
या च समवायात्मिका पिण्डेषु वृत्तिः सामान्यस्य औलूक्यैरुच्यते, तामपि न बुध्यामहे वयम् । “अयुतसिद्धानामाधार्याधारभूतानां यः सम्बन्ध इहप्रत्ययहेतुः स समवायः”  \[प्र। भा। द्रव्ये\] —इति यदुच्यते— तद्विप्रतिषिद्धम् । अयुतसिद्धता च, सम्बन्धश्चेति कथं सङ्गच्छेत ? पृथक्सिद्धे हि वस्तुनी कुण्डबदरवत् अन्योन्यं सम्बन्ध्येते, स्त्रीपुंसवद्वा । अयुतसिद्धत्वे तु[^16] तदेकत्वात् किं केन सम्बध्येत? न ह्यहं मयैव सम्बध्ये ॥
  द्रव्यगुणयोरपि सम्बन्धासम्भवः  
द्रव्यगुणयोरपृथक्सिद्धयोरपि सम्बन्धो विद्यत एवेति चेत्, तदिदमुन्मत्तस्योन्मत्तसंवर्णनम्, गुणिनोऽपि गुणव्यतिरिक्तस्यानुपलम्भात् । अयं गुणी रूपादिभ्यो अर्थान्तरत्वेन नात्मानमुपदर्शयति, व्यतिरेकं च तेभ्यो वाञ्छतीति चित्रम् ॥
   युतसिद्धिशब्दार्थनिर्णयः  
यदपि नित्यानित्यविभागेन युतसिद्धेः स्वशास्त्रे परिभाषणं कृतं— “नित्यानां परमाणूनां पृथग्गतिमत्त्वं युतसिद्धिः । अनित्यानां तु युताश्रयसमवायित्वम्[^17] । विभूनां परस्परमाकाशादीनां सम्बन्ध एव नास्ति”  \[प्र, भा, गुण\]  इति तदपि प्रक्रियामात्रम्—नानात्वेन सिद्धिः—निष्पत्तिः, ज्ञप्तिर्वा युतसिद्धिरित्युच्यते । तद्विपर्ययादयुतसिद्धिः—ऐक्येन सिद्धिरवतिष्ठते । तथा च सति सम्बन्धो दुर्वचः ॥
  अवयवावयविनोरपि समवायासम्भवः  
अवयवावयविनोरपि समवायात्मा सम्बन्ध एवमेव परिहर्तव्यः । यथाऽऽह भट्टः— \[श्लो। वा। १-१-४-१४६\] 
  
“नानिष्पन्नस्य[^18] सम्बन्धः निष्पत्तौ युतसिद्धता” इति ॥  

[^15]: उत्पत्तिः—स्वरूपावाप्तिः । एकस्मिन् घटे परिसमाप्तं चेत् घटत्वं, नूतनतयोत्पद्यमाने घटे घटत्वं तेनव सह लब्धस्वरूपं सत् तत्र वर्तत इति वक्तव्यम् । ततश्च सामान्यं, अनित्यं अननुगतं च स्यादिति भावः ॥


[^16]: तदेकत्वादिति—अन्यथा हि युतसिद्धतैव स्यात् कुण्डबदरयोरिव । अयुतसिद्धे हि वस्तुनी समानदेशेसभ्यते । समानदेश समानकाल च सम्मते । समानदेशकालयोस्तु वस्तुनोः न वास्तविकभेदः, किन्तु शब्दादिभेदमात्रम् । अस्ति हि वस्त्वैक्येपि शब्दभेदः, घटः कुम्भ इत्यादि । ततश्च सम्बन्धासम्भवः । अधिकमन्यत्र ॥


[^17]: युतेति—“युतेष्वाश्रयेषु समवायः” इति कन्दली । तथा च आश्रयमन्तरा पृथगनवस्थानं अयुतसिद्धिरिति भावः ॥


[^18]: अवयवी यदा न निष्पन्नः तदा सम्बन्धः कयोः ? यदि निष्पन्नः तर्हि स्वातन्त्र्यमागतमिति तयोर्युतसिद्धिरेव वक्तव्या ॥


 
परमाण्वाकाशयोः, परमाणुकालयोश्च सम्बन्ध इष्यते, नाकाशकालयोरन्योन्यं—इति प्रक्रियैवेयमिति अलमवान्तरचिन्तनेन । तस्मान्न जातिव्यक्त्त्योः काचित् वृत्तिरुपपद्यते ॥
  जातिव्यक्त्योः स्वरूपमपि न सम्बन्धः  
सुशिक्षितास्तु—रूपरूपिलक्षणमाचक्षते[^19] जातिव्यक्त्त्योः सम्बन्धम् —सोऽपि नोपपद्यते । रूपशब्दः किं शुक्लादिवचनः ? आकारवचनः ? स्वभाववचनो वा ?
   
शुक्लादिवचनत्वे नीरूपाणां पवनमनःप्रभृतीनां द्रव्याणां गुणकर्मणां च सामान्यशून्यता स्यात् ॥
  
आकारवचनत्वेऽपि अवयवसन्निवेशरहितानां तेषामेव गुणादीनां सामान्यवत्ता न प्राप्नोति ॥
  
सम्बन्धस्य वस्त्वभिन्नत्वे सम्बन्धिन्या जातेरपि वस्त्वभित्रत्वमावश्यकमिति जातिरिति, घटः कलशः इत्यादिवत् शब्दभेदमात्रं, न तु तस्या अतिरिक्तत्वसिद्धिः ॥स्वाभाववचनत्वे तु जातिजातिमतोरव्यतिरेक एव भवेत् ॥
  
अवभाति हि भेदेन स्वभावो न स्वभाविनः ।  
शब्दातिरिक्ततैवेयं न तु वस्त्वतिरिक्तता ॥ ५ ॥  

[^19]: सुशिक्षिताः—प्राभाकरा इति चक्रधरः । परन्तु प्रकरणपञ्चिकादौ समवायोऽङ्गीकृतः । अतः प्राचीनैर्मीमांसकैरतिरिक्ततया स नाङ्गीकृत इति ज्ञेयम् ॥


 स्वरूपस्य सम्बन्धरूपत्वासम्भवः  
किञ्चेदं रूपं नाम ? किं वस्त्वेव ? वस्तुधर्मः ? वस्त्वन्तरं वा ? वस्त्वन्तरं तावन्न प्रतिभातीत्युक्तम् ॥
  
वस्तुधर्मोऽपि तद्व्यतिरिक्तया स्थितः न चकास्त्येव । अव्यतिरेके[^20] च सम्बन्धवाचोयुक्तिरनुपपन्नेत्युक्तम् ॥
  
न च रूपरूपित्वलक्षणः सम्बन्धः संयोगसमवायव्यतिरिक्तः कोऽपि श्रोत्रियैः विविच्य व्याख्यातुं शक्यते—यथा ईदृगिति । तस्मात् वाचोयुक्तिनूतनतामात्रमिह कृतम्, न त्वर्थः कश्चिदुत्प्रेक्ष्यत इत्यलं प्रसङ्गेन ॥
  प्रकारान्तरेण वृत्त्यनुपपत्तिः  
अपि चेयं जातिः—
  
प्रमाणवार्तिकादौ  \[१, ४०-१६३ श्लो\]  विस्तरेणोक्तं सङ्गृह्णाति—सर्वेत्यादि ॥ सर्वसर्वगता—सर्वस्मिन्नपि व्याप्ता ॥ कर्कः—सिताश्वः ॥ शाबलेयः—चित्रगौः ॥सर्वसर्वगता वा स्यात् पिण्डसर्वगताऽपि वा ।  
सर्वसर्वगतत्वे स्यात् कर्कादावपि गोमतिः ॥ ६ ॥  

[^20]: “किं वस्त्वेव” इति कल्पस्योत्तरमिदम् ॥


  
अश्वधीः शाबलेयादौ उष्ट्रबुद्धिर्गजादिषु ।  
पदार्थसङ्करश्चैवं अत्यन्ताय प्रसज्यते ॥ ७ ॥  

 जातेरतिरिक्तत्वे साङ्कर्यं दुर्वारम्  
अथापि व्यक्तिसामर्थ्यनियमान्नैष[^21] सङ्करः ।  
न हि कर्कादिपिण्डानां गोत्वादिव्यक्तिकौशलम् ॥ ८ ॥  

[^21]: व्यक्तिसामर्थ्यं—अभिव्यञ्जनसामर्थ्यम् ॥


 
मैवं, खण्डाद्यभिव्यक्तमपि गोत्वमनंशकम्[^22] ।  
सर्वत्रैव प्रतीयेत न वा सर्वगतं भवेत् ॥ ९ ॥  

[^22]: खण्डगोपिण्डेन अभिव्यक्तं गोत्वं पूर्णशृङ्गवि कथं स्यात् ? यदि स्यात्, तर्हि गोभिन्नेऽपि कुतो न स्यात् ?


 
तद्देशग्रहणे तस्य न हि किञ्चिन्नियामकम् ।  
दीपवद्व्यञ्जकः पिण्डः न[^23] तु तत्पिण्डवृत्तितत् ॥ १० ॥  

[^23]: न त्विति—“पिण्डसर्वगतापि वा” इति किल द्वितीयः विकल्पः ॥ “न तु तत्पिण्डवृत्ति तत्” इत्यत्र सर्वगतत्वमेव हेतुः ॥


 
सर्वत्रागृह्यमाणं च सर्वत्रास्तीति को नयः ?  
सर्वसर्वगतं तस्मात् न गोत्वमुपपद्यते ॥ ११ ॥  

 
पिण्डसर्वगतत्वे तु काममेतददूषणम् ।  
किन्तु नैवाद्य जातायां गवि गोप्रत्ययो भवेत् ॥ १२ ॥  

 जातौ अनुपपत्त्यन्तराणि  
पिण्डे नासीदसञ्जाते जातिः, जाते च विद्यते ।  
सङ्क्रामति न चान्यस्मात् पिण्डादन्यत्र निष्क्रिया ॥ १३ ॥  

 
आयात्यपि न तं पिण्डं अपोज्झति पुरातनम् ।  
न चांशैर्वर्तते तत्र कष्टा व्यसनसन्ततिः ॥ १४ ॥  

  भट्टोक्तजातिवादः  
भाट्टास्तु ब्रुवते—भिन्नाभिन्नमेकं वस्तु अनुयायि च व्यावृत्तं च । यत् तस्यानुगामि रूपं, तत् सामान्यम्; यत् व्यावृत्तं, स विशेषः । तथा हि  \[श्लो। वा। १-१-५-आकृति। ५\] —
  “
सर्ववस्तुषु बुद्धिश्च व्यावृत्त्यनुगमात्मिका ।  
जायते द्व्यात्मकत्वेन विना सा[^24] च न सिध्यति ॥  

[^24]: सा च बुद्धिरित्यनुकर्षः—वस्तुनः द्व्यात्मकत्वं—अनुवृत्तिव्यावृत्त्यात्मकत्वं— सामान्यविशेषात्मकत्वं विना तादृशी बुद्धिः न भवेत् ॥


”  
केवलविशेषात्मकपदार्थपक्षे सामान्यप्रतीतेरनालम्बनत्वं, सामान्यमात्रवादे च विशेषबुद्धेरनुपपत्तिः ॥— \[श्लो। वा। १-१-५-आकृति। ७\] 
  “
न[^25] चाप्यन्यतरा भ्रान्तिः उपचारेण वेष्यते ।  
दृढत्वात् सर्वदा बुद्धेः भान्तिः स्याद्भ्रान्तिवादिनाम् ॥  

[^25]: अन्यतरा—बुद्धिरित्यनुकर्षः । अनुवृत्तव्यावृत्तबुद्ध्योरन्यतरायाः भ्रमत्वं गौणत्वं वा न वक्तुं शक्यं, कदापि बाधकप्रत्ययाद्यभावात् ॥


”  
न हि मिहिरमरीचिनिचयनीरप्रतीतिवत् सामान्यप्रत्ययोपमर्देन विशेषप्रतीतिः, विशेषप्रत्ययोपमर्देन वा सामान्यप्रतीतिरुदेति; किन्तु अविरोधेनैव युगपदुभयावभासः । अत एव निर्विकल्पबोधेन[^26] द्व्यात्मकस्यापि वस्तुनो ग्रहणमुपेयते ॥
  भट्टोक्तजातिवादविनिरासः  
तदेतदभिधीयमानमेव न मनोज्ञमिवाभाति ।
  
नानारूपत्वमेकस्याविरुद्धं वदता स्वयम् ।  
दूषणाख्यानमौखर्यमस्माकमपवारितम्[^27] ॥  

[^26]: निर्विकल्पेति—अयं विषयः पूर्वसम्पुटे २५२ पुटे द्रष्टव्यः ॥


[^27]: मौखर्यं—मुखरस्य भावः । “दुर्मुखे मुखराबद्धमुखौ” ॥


  
तदेव सामान्यं, स एव विशेषः, तदेवैकं, तदेव नाना, तदेव नित्यं, तदेवानित्यं, तदेवास्ति, तदेव नास्तिं इति जैनोच्छिष्टमिदमुच्यते । उच्यमानमपि न शोभते—
  
दृष्टत्वान्न विरोधश्चेत् न तथा तदवेदनात् ।  
उक्तं[^28] हि नानुवृत्तार्थग्राहिणी नेत्रधीरिति ॥  

[^28]: उक्तं—पूर्वसम्पुटे २५१ पुटे द्रष्टव्यम् ॥


 
विचित्रविकल्पप्रबन्धविप्रलुब्धबुद्धयः खल्वेवं मन्यन्ते । भवन्तु ते । न त्वेकं वस्तु बहुरूपं भवितुमर्हति ॥
  वस्तूनामद्व्यात्मकत्वम्  
एकं हि वस्तुनो रूपं, इतरत् कल्पनामयम् ।  
नानुवृत्तविकल्पेषु विस्रम्भ उचितः सताम् ॥  

 
द्रागितो[^29] ह्यन्यसंस्पर्शनैरपेक्ष्येण दृश्यते ।  
स्वलक्षणं, अतो भदः तात्त्विकोऽनुगमो मृषा ॥  

[^29]: इतः—विकल्पात् प्रागेव प्रत्यक्षेण व्यावृत्तं स्वलक्षणमात्रं गृह्यते । तदेव तात्त्विकम् । अधिकं पूर्वसम्पुटु एव द्रष्टव्यम् ॥


 
दृढादृढत्वमक्षुण्णमपरीक्ष्यैव संविदाम् ।  
द्वयप्रतीतिमात्रेण द्वयाऽभ्युपगमो भ्रमः ॥  

 
न[^30] नेति प्रत्ययादेव मिथ्यात्वं केवलं धियाम् ।  
किन्तु युक्तिपरीक्षापि कर्तव्या सूक्ष्मदर्शिभिः ॥  

[^30]: नेति प्रत्ययादेव मिथात्वमिति न । यत्राकस्मात् बाधकप्रत्ययो नोत्पन्नः, तत्र तस्य सत्यत्वप्रसङ्गात् ॥


 निर्विकल्पकं न द्व्यात्मकङ्गोचरम्  
न चैकं शबलं[^31] वस्तु निर्विकल्पकगोचरः ।  
व्यक्त्यन्तरानुसन्धानाद्विनाऽनुगमधीः कुतः ॥  

[^31]: शबलं—सङ्कीर्णं—द्व्यात्मकमिति यावत् ॥


  
येष्वनुगतं, तेषु बुद्ध्याऽननुसन्धीयमानेषु तद्वृत्तिसामान्यग्रहणासम्भवात् । न चानुसन्धानसामर्थ्यं बुद्धेरस्ति[^32] ॥
  
अत[^33] एव न ते सम्यगध्यक्षजज्ञानवेदिनः ।  
अभेदवृत्ति प्रत्यक्षं आहुरद्वैतवाञ्छया ॥  

[^32]: ज्ञानस्य स्वलक्षणमात्रग्रहणसमर्थत्वादिति हेतुरूह्यः ॥


[^33]: ये अद्वैतवाञ्छया प्रस्यक्षं सामान्यविषयकमाहुः, ते प्रत्यक्षस्वरूपं न सम्यग्जा नन्तीति भावः । अधिकं पूर्वसम्पुटे २५१ पुटे द्रष्टव्यम् ।


 
तस्मात् भेदाविषयत्वात् प्रत्यक्षस्य न तद्गम्यं सामान्यम् ॥
  अनुवृत्तप्रतीतीनां विकल्परूपत्वम्  
ननु ! एवमपह्नूयमाने सामान्ये गौगौरिति शाबलेयादिषु योऽयमनु वृत्तः प्रत्ययः, स कथं समर्थयिष्यते ?
  
उक्तमत्र  \[पूर्वसम्पुटे २४० पुटे\] —विकल्पमात्रमेष प्रत्ययः । विकल्पाश्च नार्थाधीनजन्मान इति । तथा च परपरिकल्पितेषु सत्तादिसामान्येष्वपि[^34] सामान्यमित्यनुवृत्तविकल्पाः प्रवर्तन्त एव । न च सामान्येषु सामान्यान्तराणि सम्भवन्ति; “निस्सामान्यानि सामान्यानि” इत्यभ्युपगमात् ॥
  
औपाधिक[^35] एष सामान्येष्वनुगतविकल्प इति चेत्—आयुप्मन् ! गवादिष्वपि कं[^36] चिदुपाधिविशेषमबलम्ब्य गौगौरित्यनुस्यूतबिकल्पो भविष्यति ॥
   अनुवृत्तबुद्धेरौपाधिकत्वम्  
कः पुनरसावुपाधिरिति चेत्—एकार्थक्रियाकारित्वमिति ब्रूमः ॥
  
यदेव वाहदोहादि[^37] कार्यमेकेन ज न्यते ।  
गोपिण्डेन, तदेवान्यैः इति तेष्वनुवृत्तधीः ॥  

[^34]: सत्ताद्रव्यत्वापृथिवीत्वदिषु, घटत्वादिषु व्याप्यव्यापकभावाना पन्नेस्षु च जातिषु “जातिः” इत्यनुगतव्यवहारे सत्यपि न हि तत्र जातित्वं नाम अनुगता काचिज्जातिरङ्गीक्रियते; प्रकृतेपि तथैव ॥


[^35]: औपाधिकः—नित्यत्वे सत्यनेकसमवेतत्वादिरत्र उपाधिः । स च नानुगतः ॥


[^36]: कं चिदिति—अन्ततः बुद्धिविशेषविषयत्वादिरेव उपाधिः ॥


[^37]: गोविशेषेण अनडुहा बाहः, धेन्वा दोहः ॥


 अननुगतस्याप्यनुगतप्रतीतिजनकत्वमस्त्यव  
ननु ! प्रतिव्यक्ति कार्यं[^38] भिन्नमेव—सत्यम्—भेदबुध्यभावाच्च तदेकमित्युपचर्यते ॥
  
कर्कादिकार्यादन्यत्वं[^39] यथा ह्येतस्य दृश्यते ।  
न तथा खण्डकार्यस्य मुण्डकार्याद्विभिन्नता ॥  

[^38]: कार्यं भिन्नम्—कार्यस्वरूपं ह्यननुगतमेव । कथं तेनानुगतधीः ?


[^39]: खण्डः—खण्डशृङ्गः गौः, मुण्डः—शृङ्गरहिता गौः—गवाश्वयोः यथा कार्यभेदः, न तथा खण्डमुण्डयोः ॥


 
ननु ! तथा[^40] मा भूत् । न त्वभिन्नमेव खण्डमुण्डयोः कार्यम् । बाढम् । दर्शनमेव[^41] तर्हि तयोरेकं भविष्यति; तच्चाभिन्नम् ॥
  एकाकारानुव्यवसायजनकत्वमेवानुगतव्यवहारनियामकम्  
ननु ! दर्शनमपि प्रतिव्यक्ति भिन्नमेव । सत्यम् ! स्वपृष्ठभावि प्रत्यवमर्शाख्यकार्यैक्यादेकमित्युच्यते । यथैव शाबलेयादिपिण्डदर्शने सति गौरित्यनन्तरमवमर्शः, तथैव बाहुलेयपिण्डदर्शनेऽपि गौरित्येवावमर्श इति तदेकत्वमुच्यते । तदुक्तम्  \[प्र। वा। १-११०\] —
   “
एकप्रत्यवमर्शस्य हेतुत्वाद्धीरभेदिनी ।  
एकधीहेतुभावेन व्यक्तीनामप्यभिन्नता इति ॥  

[^40]: तथा—अश्वकार्यात् गोकार्यस्य मा स्त्वभेदः । खण्डमुण्डयोरपि कार्यं भिन्नमेव हि । कथं तर्ह्यैक्यव्यवहार इत्याक्षेपाशयः ॥


[^41]: दर्शनं—ज्ञानं एकरूपमेव खलु ॥


”  
तस्मादौपाधिकत्वादनुवृत्तबुद्धेः न सामान्यं किञ्चिद्वास्तवमस्तीति ॥
  अतिरिक्तसामान्याभावेऽप्यनुमानशब्दयोः प्रवृत्तिर्युज्यते  
तत्राह—
  
अनिष्यमाणे सामान्ये ननु शब्दानुमानयोः ।  
कथं प्रवृत्तिः सम्बन्धग्रहणाधीनजन्मनोः[^42] ॥  

[^42]: सम्बन्धः—अनुमितौ व्याप्त्याख्यः, शब्दे शक्त्याख्यः ॥


 
न हि व्यक्तिषु सम्बन्धः गृहीतुमिह शक्यते ।  
स हि व्यक्तिषु गृह्येत सर्वास्वेकत्र वा क्वचित् ॥  

 
न सर्वासु; देशकालादिभेदेन तदानन्त्यादशक्यत्वात् । नैकस्यां; व्यभिचारात्[^43] । ततोऽन्यत्रापि स शब्दः प्रवर्तमानो दृश्यते । अगृहीतःसम्बन्धे च न शब्दलिङ्गे प्रतीतिमुत्पादयितुमुत्सहेते ।—
  
—उच्यते—स्यादेतदेवं, यदि प्रत्यक्षविषये स्वसक्षणे शब्दलिङ्गयो प्रवृत्तिः स्यात् ॥
  शब्दानुमानयोरवस्तुविषयत्वम्  
ननु ! प्रत्यक्षविषये तयोर्वृत्तावनिष्यमाणायां अनवस्थादिदोषोपघातादप्रवृत्तिरेव[^44] स्यात्—मैवं वोचः—कथमसकृदभिहितमपि  \[पूर्वसम्पुटे ८८ पुटे\]  न बुद्ध्यसे ?
   
विकल्पविषये वृत्तिरिष्टा शब्दानुमानयोः ।  
अवस्तुविषयाश्चैते विकल्पा इति वर्णितम् ॥  

[^43]: यस्यां व्यक्तौ शक्तिग्रहः, व्याप्तिग्रहो वा, तदितरव्यक्तौ वा शब्दानुमानयोः प्रवृत्तिदर्शनात् ।


[^44]: अनवस्थादीत्यादिना—तन्मूलकशक्तिग्रहव्याप्तिग्रहासम्भवः ग्राह्यः ॥


 अपोहेनव शब्दानुमाननिर्वाहः  
ननु ! विकल्पानामपि विषयः यद्यनुगामी कश्चिन्नेष्यते, तदुत्सीदेतामेव शब्दानुमाने—बाढमस्ति विकल्पानामनुस्यूतो विषयः; स तु न वास्तवः ।
  
कः पुनरसाविति चेत्; उच्यते—
  
अतद्रूपपरावृत्तिस्वभावमबहिर्गतम्अबहिर्गतं—स्वलक्षणाख्यवस्तुनः अनतिरिक्तं । अन्यथा हि अतिरिक्तजातिरिव अतिरिक्तापोहाङ्गीकारः स्यात् । अत एव बहिस्थमिव ॥ ।  
बहिस्स्थमिव सामान्यं आलम्बन्ते हि निश्चयाः ॥  

 
या च भूमिर्विकल्पानां स एव विषयो गिराम् ।  
अत एव हि शब्दार्थं अन्यापोहं प्रचक्षते ॥  

 विकल्पानामन्यापाहविषयत्वम्  
तथा हि—न विकल्पा वस्तु स्पृशन्ति । कुतः ?
  “
एकस्यार्थस्वभावस्य[^45] प्रत्यक्षस्य सतः स्वयम् ।  
कोऽन्यो न दृष्टो भागः स्यात् यः प्रमाणैः परीक्ष्यते ॥  

[^45]: एतस्येत्यादि—अयं विषयः पूर्वसम्पुटे २३९ पुटे द्रष्टव्यः ॥


”  
 \[प्र। वा। १-४४\] 
  
तस्मात् भ्रमनिमित्तसमारीपिताकारान्तरनिषेधाय तेषां प्रवृत्तिः । यथा रूपसाधर्म्यसमारोपितरजताकारनिबारणाय शुक्तौ प्रमाणान्तरं प्रवर्तते “नेदं रजतम्” इति; तथेहापि शाबलेयादिस्वलक्षणे निर्विकल्पेन सर्वात्मना परिच्छिन्ने कुतश्चिन्निमितादारोपितमगोरूपमिव व्यवच्छितिदं  विकल्पाः “अगौर्न भवति” इति; न तु गोः स्वलक्षणग्रहणे तेषां[^46] व्यापारः, प्रागेव गृहीतत्वात् ॥
  विकल्पानामपूर्ववस्तुविषयकत्वं न सम्भवति  
अथ ब्रूयात्—नानाविशेषनिकरकल्माषितवपुषस्तस्यार्थस्य किञ्चिद्विशेषणं प्रागगृहीतं विकल्पैर्गृह्यत इति—तदप्ययुक्त्तम्—नानाविशेषणनिकररूषितस्यापि वस्तुनः तद्विशेषणोपकारशक्तिव्यतिरिक्तात्मनीऽनुपलम्भात्[^47] । तदभेदे सति तद्विशेषणोपकार्यवस्तुस्वरूपग्रहणवेलायामेव तत्खचितग्रहणसिद्धेः विकल्पान्तराणामानर्थक्यमेव । तदुक्त्तम्—
  “
यस्यापि नानोपाधेर्धीर्ग्राहिकार्थस्य भेदिनः ।  
तस्यापि नानोपाध्यात्तशक्तिर्न ह्यतिरिच्यते ॥  

[^46]: तेषां—विकल्पानाम् । प्रागेव—निर्विकल्पकाल एव ॥


[^47]: तद्विशेषणेत्यादि—विशेषणं हि विशेष्यं इतरस्माद्व्यावर्तयति । अतश्च विशेष्यस्वरूपमेव विशेषणेन परिवर्त्यत इति वक्तव्यम् । “उपयन्नपयन् धर्मः विकरोति हि धर्मिणम्” इति हि न्यायः । एवञ्च विशेषणेन विशेष्यस्य कश्चन उपकारः विशेष्येऽतिशयाधानरूपः वक्तव्यः । तेन च विशेषणे तदनुगुणशक्तिः, विशेष्येऽपि अतिशयस्वीकारानुगुणा शक्तिश्च स्वीकार्या । तथा च विशेषण—उपकार— शक्तीनां द्रव्याद्भेदेऽनवस्था । अभदे पूर्वोत्तरग्रहणयोर्विषयाधिक्यं न स्यात् ॥


 
नानोपाध्युपकाराङ्गशक्त्यभिन्नात्मनो ग्रहे ।  
सर्वात्मनोपकार्यस्य को भेदः स्यादनिश्चितः इति ॥  

”  
तस्मादपोहविषयाः शब्दाः विकल्पाश्चेति ॥
  भट्टोक्तं अन्यापोहदूषणम्  
ननु ! अपोहवादविषये, महतीं दूषणवृष्टिमुत्ससर्ज भट्टः । तथाहि—अपोहो नाम व्यावृत्तिः—अभाव इष्यते । न चाभावः  स्वतन्त्रतया[^48] घटवदवगम्यते । तदयमन्याश्रितो वक्तव्यः । कश्च तस्याश्रय इति चिन्त्यम् ॥
  अपोहस्याश्रयानुपपत्तिः  
न तावत् गोस्वलक्षणमाश्रयः, तस्य[^49] विकल्पभूमित्वाभावात् । नाप्यवान्तरसामान्यं[^50] शाबलेयत्वादि तदाश्रयः, तस्यापि हि सामान्यात्मत्वेन अपोहस्वभावत्वात् । अभावस्य चाभावाश्रयत्वानुपपत्तेः । न[^51] च शाबलेयसामान्यमगोनिवृत्तेराश्रयः, तद्धि अशाबलेयनिवृत्तेराश्रयतां प्रतिपद्येत । न ह्येवमुपपद्यते, अशाबलेयो न भवतीति गौः, किन्तु शाबलेयोऽशाबलेय इति ।[^52] अशाबलेयव्यावृत्तिर्हि गोष्वपि बाहुलेयादिष्वस्ति ॥
  अपोहस्य स्वलक्षणावृत्तित्वम्  
अथ शाबलेयादिस्वलक्षणसमुदायं[^53] अगोव्यावृत्तेराश्रयं ब्रूयुः; सोऽप्यघटमान एव, समुदायिव्यतिरेकेण तस्यानुपलम्भात् । समुदायिनां च  स्वलक्षणानां देशकालादिभेदेनानन्त्यात् वर्गीकरणं[^54] पुरुषायुषशतेनापि न शक्यक्रियमिति समुदायोऽपि न तदाश्रयः[^55] । तस्मात् सर्वसाधारणं प्रतिपिण्डं परिसमाप्तं किमपि नूतनं अगोव्यावृत्तेरधिकरणं अभिधातव्यम् । तच्च गोत्वमेव, तस्मिन्नङ्गीकृते वा किमगोव्यावृत्तिकल्पनायासेन !
  प्रतियोग्यग्रहाच्च अपोहग्रहणासम्भवः  
अपि च न केवलमाश्रयाभावात्तदग्रहणम्, किन्तु य एव ते केचि दपोह्या अगोरूपास्तुरगादयः तदग्रहणेऽपि तदपोहो दुर्ग्रह एव । न च तेषामानन्त्यात् ग्रहणं सम्भवति । नापि वर्गीकरणनिमित्तमेषां[^56] किञ्चि दस्ति । अश्वादयश्च विधिरूपतया भवन्मते न गृह्यन्ते, किन्त्वन्यव्यवच्छेदेनैवेति, तेषामपि व्यवच्छेदग्रहणे सैव वार्तेति नेदानीं विकल्पैः[^57] क्वचिदपोहो विषयीकर्तुं शक्यते । निर्विकल्पेन च न कश्चिद्व्यवहार इति सकलयात्रोत्सादप्रसङ्गः[^58] ॥
  अपोहवादे पदानां पर्यायत्वप्रसङ्गः  
किञ्च य एते शाबलेयादिशब्दाः, ते सर्व एवापोहवाचित्वाविशेषात् पर्यायाः स्युः । अपोह्यभेदाददोष इति चेत्—न—अपोहानां भेदाभावात् । भिद्यमानत्वे वा स्वलक्षणवदेषां[^59] वस्तुत्वप्रसक्तिः ॥
   जातिवादे नोक्तदोषः  
भवत्पक्षेऽपि सामान्यमात्रवाचित्वाविशेषात् पर्यायत्वं समानो दोष इति चेत्—न—सामान्यानां विधिरूपत्वात् परस्परविरहितस्वभावतया नानात्वावगमात् । अपोहस्तु[^60] अभावमात्ररूपाविशेषात् न परस्परं भिद्यते ॥
  अपोहानामनुगतत्वासम्भवः  
कर्कादिशाबलेयाद्याधारभेदादपोहभेद इति चेत्—न—तेषामाधारत्वस्य निरस्तत्वात् । आधारभेदेन वा तद्भेदाभ्युपगमे प्रतिस्वलक्षणं अपोहभेदप्रसङ्गः । ततश्च सामान्यात्मताऽस्य हीयेत ॥
  अपोहभेदस्यौपाधिकत्वमेव स्यात्  
अथ अपोह्यभेदेनापोहभेदमवधार्य पर्यायता पराणुद्यते—तदप्यसारम्—तदाप्यपोह्य-भेदाद्भेदो न पर्यायत्वमपहन्ति । भाक्तो[^61] ह्यसौ न मुख्यः ॥
  अपोह्यभेदेनापोहभेदो दुरुपपादः  
न चापोह्यभेदाद्भेदोऽपि अपोहस्यावकल्पते । यो हि सम्भाव्यमानसंसर्गैराधारैरपि[^62] न भेत्तुं पार्यते, स दूरवर्तिभिरलब्धसम्बन्धैरतिबाह्यैर पोह्यैः कथम्भिद्येत ?
   
अभ्युपगम्यापि ब्रूमः—यद्यपोह्यभेदात् अपोहभिन्नत्वं, अपोह्यैक्या त्तर्हि तदैक्येनापि भवितव्यम् । अतश्च गवाश्वयोरन्यापोहेन[^63] व्यवस्थाप्यमानयोः अगावोऽनश्वाश्च हस्त्यादयः अपोह्यास्तुल्या भूयांसो भवन्ति । असाधारणस्तु एकः गौरश्वे, गवि चाश्वोऽतिरिच्यते । तत्रैकापोह्यभदात् गवाश्वयोर्भेदो भवतु ! भूयसामपोह्यानामभेदादभेदो वा भवतु ! इति विचारणायां, “विप्रतिषिद्धधर्मसमवाये भूयसां स्यात्सधर्मत्वं” इत्यभेद एव न्याय्यो भवेत् ॥
  अपोहानां साङ्कर्यं दुर्वारम्  
अथासाधारण्यात्[^64] अश्वापोह एव गोऽपोह इष्यते, स[^65] तर्हि सिंहादावप्यस्तीति सोऽपीदानीं गौर्भवेत् ॥
  
अथाश्वादिविशेषोद्धोषरहितमगोरूपं व्यवच्छेद्यमुच्यते, तत् प्रत्येकं[^66] ग्रहीतुमशक्यं, आनन्त्यात् । वर्गीकरणकारणं च किञ्चिन्नास्त्येव । न हि सर्वेषामगवामश्वादीनामेकदेशत्वं, एककालत्वं वा समस्ति ॥
   अपोहकल्पनावैय्यर्थ्यम्  
अथ गोप्रतिषेध[^67] एव वर्गीकरणहेतुरिष्यते, हन्त तर्हि गौः पूर्वसिद्ध एषितव्यः, यत्प्रतिषेधेनागावः प्रतीयेरन् । पूर्वसिद्धे च गवि लब्धे किमगोभिः, किं वा तदपोहेन प्रयोजनम् ?
  
पूर्वसिद्धं गोस्वलक्षणमस्त्येवेति[^68] चेत्—न—तेन व्यवहाराभावात् । गोसामान्ये तु पूर्वसिद्धे मुधाऽपोहप्रयत्न इत्युक्तम् ॥
  अपोहवादेऽन्योन्याश्रयः  
अथ गोसामान्यमगोप्रतिषेधेन सिद्ध्यति, तदा दुस्तरमितरेतराश्रयम् अगोनिषेधेन गोसिद्धिः, गोसिद्ध्या चागोनिषेधसिद्धिरिति । तस्मादपोह्यस्यैव निरूपयितुमशक्यत्वात् न तद्भेदादपोहभेदः सिद्ध्यति ॥
  अश्वादीनामपोह्यत्वमप्यसम्भवि  
अपि चाश्वादयः सामान्यरूपेण वाऽपोह्येरन् ? तद्विशेषात्मना वा ?
  
न विशेषात्मना; तदनन्तत्वात्, अशब्दवाच्यत्वाच्च ॥
  
सामान्यात्मना तु तेषामप्यपोहरूपत्वादभावरूपत्वम् । कथं चा भावस्यैवाभावः क्रियेत । करणे वा प्रतिषेधद्वययोगात्[^69] विधिरवतिष्ठत इति विधिरूपः शब्दार्थः स्यात् ॥
   
अपोहात्मनश्च तुरगादेः योऽपोहः, स तस्माद्विलक्षणः ? अन्यथा वा ? वैलक्षण्ये तस्य भावात्मता भक्ते । अवैलक्षण्ये तु, यादृश एवापोह्यः तादृश एव तदपोह इति गौरप्यगौः स्यात् ॥
  अपोहवादे सामानाधिकरण्यानुपपत्तिः  
किञ्च अपोहशब्दार्थपक्षे नीलमुत्पलमित्यादौ विशेषणविशेष्यभावसामानाधिकरण्यादिव्यवहारा विलुप्येरन् । न[^70] हि एकस्मिन्नर्थे द्वयोरपोहयोर्वृत्तिरुपपद्यते । न[^71] चैकः कश्चिदर्थोऽस्ति, यत्र तयोर्वृत्तिः; स्वलक्षणस्याशब्दार्थत्वात्, अन्यस्य चासम्भवात् । न च वृत्तिरपि का चिदस्ति ॥
  सदादिपदानामवाचकत्वप्रसङ्गः  
सद्ज्ञेयादिशब्दानां अपोह्यनिरूपणासम्भवात् नापोहवाचित्वम् । न ह्यसदज्ञेयं वा किञ्चिदवगतम्, यत् व्यवच्छिद्येत । ज्ञातं चेत्सदेव तत्, ज्ञेयं चेति । अतः कथं सच्छब्देन सदेव, ज्ञेयशब्देन च ज्ञेयमेवापोह्यते । अज्ञातं तु न नितरामपोह्यम् । कत्पितं तु तत् वक्तुमशक्यम्, कल्पनयैव सत्त्वात्, ज्ञेयत्वाच्च ॥
  अपोहपदस्यार्थो दुर्वचः  
अपोहशब्दस्य किं वाच्यमिति चिन्त्यम् । अनपोहो[^72] न भवती  त्यपोहः । कश्चायमनपोहः ? कथं वाऽसौ न भवति ? अभवन् वा किमवशिष्यते ? इति सर्वमवाचकम् ॥
  अपोहस्य पदार्थत्वासम्भवः  
प्रतिषेधवाचिनां च नञादिपदानां का[^73] वार्ता—अत्र न भवतीति ? नेति कोऽर्थः ? उपसर्गनिपातानां[^74] च कथमपोहविषयत्वम् ? आख्यातशब्दानां च पचतीत्यादीनामपोहो दुरुपपादः ॥
  
नाम्नामेव जातिशब्दानां अपोहविषयत्वमिष्यते, येषां भवन्तो जातिवाचित्वं, तद्वद्वाचित्वं वा प्रतिपद्यन्त इति चेत्—ततोऽन्येषां तर्हि का वार्ता ? बाह्यार्थवाचित्वे[^75] जातिशब्देषु को द्वेषः ? निरालम्बनत्वे, ज्ञानांशाबलम्बनत्वे वा जातिशब्दानामपि तदेवास्तु, किमपोहवादप्रमादेन ?
  
यथैव प्रतिभामात्रं वाक्यार्थ इति कल्पितः ।[^76]  
पदार्थोऽपि तथैवास्तु किमपोहाग्रहेण वः ॥  

[^48]: स्वतन्त्रतयेति । यद्यपि गुणक्रियादीनामपि नियमेन द्रव्याश्रितत्वात् नास्ति स्वातन्त्र्यम्, अथापि नात्र तादृशः स्वातन्त्र्याभावः अभावस्योच्यते । स्वरूपलाभ एव अभावः परतन्त्रः, गुणादिस्तु न तथा । अभावो हि प्रतियोगिनिरूप्यः ॥


[^49]: तस्येति । नो चेत् स्वलक्षणज्ञानमपि विकल्पः स्यात् ॥


[^50]: अवान्तरत्वं शाबलेयत्वादेः गोत्वापेक्षया व्याप्यत्वात्, व्यक्त्यपेक्षया व्यापकत्वात् ॥


[^51]: अभ्युपगमेपि प्रकृते नोपयोग इत्याह—न चेति । तद्धि—शाबलेयत्वं हि । “गौः अशाबलेयो न भवति इति” इत्यन्ययः ॥


[^52]: अत्रापि “न भवति” इत्यनुकर्षः ॥ “गौः अशाबलेयो न भवति” इत्यस्यासम्भवे हेतुमाह—अशाबलेयेत्यादि ॥ बाहुलेयः खलु गौः अशाबलेय एव भवति । अतः तन्निषेधः कथङ्कारं गवि भवेदित्यर्थः ॥


[^53]: शाबलेयादि । आदिना बाहुलेयादीनां स्वलक्षणविशेषाणां ग्रहणम् ॥


[^54]: वर्गीकरणं—अनुगमकरणम् । स्वलक्षणानां व्यावृत्तस्वरूपत्वादिति हेतुः ॥


[^55]: तदाश्रयः—अगोव्यावृत्तेराश्रयः ॥


[^56]: एषां—अगोरूपाणां तुरगादीनां । समानाकृतिष्वपि गोत्वसामान्यं विना अनुगमस्यासम्भवे भिन्नाकृतीनां तुरगमहिषादीनां का वार्तेत्यर्थः ॥


[^57]: विकल्पैः—सविकल्पज्ञानैः ॥


[^58]: यात्रा—लोकयात्रा—लोकव्यवहारः ॥


[^59]: अनुवृत्तं अपरमार्थं, व्यावृत्तमेव परमार्थसदिति हि तन्मतम् ॥


[^60]: भावो हि स्वस्वरूपेण गृह्येत नाभावः; प्रतिव्योग्यनुयोगिग्रहणसापेक्षत्वात् अबावस्य, तन्मते तुच्छत्वाच्च ॥


[^61]: अपोहानां न स्वतो भेदः, किन्त्वपोह्यानां भेदादेवेति कथनात् ॥


[^62]: अनुपदमेव,  \[पुट। १५\]  अपोहानामाश्रयानुपपत्तिः वर्णिता ॥


[^63]: गवाश्वयोरित्यादि । गवाश्वोभयविषयकं एकं जानं जदा यातं, तदा तदुभयातिरिक्तं हस्त्यादिकं सर्वं अपोह्यं भवति । वस्तुदृष्ट्या गोः अपोह्यः अश्वः अश्वस्यापोह्यः गौश्च तत्र अपोह्यसमुदाये न निविष्टौ भवतः । एतदुभयापेक्षया अपोह्यानां बहुत्वात् हस्त्याद्यपोहः गवि अश्वे च वर्तमानः एक एव भवेत् । तेन गवाश्वयोरभेदः एकजातीयत्वं सिद्धयेत् इति प्रघट्टकार्थः ॥


[^64]: असाधारण्यं हस्त्याद्यपोहापेक्षया ॥


[^65]: सः—अश्वापोहमात्रम् ॥


[^66]: प्रत्येकमित्यादि । गोभिन्ना हि अश्वगजादयः परस्परं विलक्षणाः अननुगताः ॥


[^67]: गोप्रतिषेधः—गोभिन्नत्वमिति यावत् । अस्यानुगमकत्वं वक्तव्यं चेत्, गवि अश्वादिभिन्नत्वं पूर्वमवगन्तव्यम् । नो चेत्, अश्वोऽपि गौः स्यात् । एवञ्च गवि विलक्षणे प्रथममेव गृहीते अनन्तरं अपोहेन किं साधनीयम् ?


[^68]: व्यावृत्तं स्वरूपमेव हि स्वलक्षणमित्युच्यते । तत्र व्यावृत्तत्वज्ञानं तु अपोहेन भवतीति न वैयर्थ्यमिति भावः ॥


[^69]: प्रतिषेधद्वयेत्यादि—अपोह्यस्य सामान्यरूपत्वे, अतिरिक्तसामान्यानङ्गीकारात् तदपोहरूपमेव स्यात् । तस्य व्यावृत्तिः गवि भासमाना अभावाभावरूपा अर्थात् भावरूपैव स्यादिति सिद्धं भावात्मकं सामान्यम् ॥


[^70]: न हीत्यादि—स्वेतरख्यावृत्तिरूपत्वादपोहस्य, स्वेतरत्वेन सर्वस्यापि ग्रहणात् एकस्मिन् अपोहद्वयस्य न सम्भवः ।


[^71]: न चैक इत्यादि—धर्मद्वयाश्रस्यैकस्यान्ननङ्गीकारत् ॥


[^72]: अनपोह इत्यादि—गौरित्युक्ते अगोभिन्नेतिवत्, अपोह इत्युक्ते अनपोह भिन्न इति खलु वक्तव्यम् ॥


[^73]: का वार्ता—स्वय तैः अभावरूपार्थस्यैव बोधनात् ॥


[^74]: उपसर्गनिपाताख्यातानि हि अद्रव्यवाचीनि ॥


[^75]: बाह्यार्थवाचित्वे—विज्ञानातिरिक्तवस्तुवाचित्वे ॥


[^76]: एतदाह्निकस्यान्ते अयं पक्षः विचारितः ॥


 
इत्यादिदूषणौदार्यं अपोहे बहुदर्शितम् ।  
अतः शब्दार्थतामस्य वदेयुः सौगताः कथम् ? ॥  

 —बौद्धैः भट्टोक्तदूषणोद्धारः—  अपोहस्य विलक्षेणत्वम्  
उच्यते—तदेतदविदितबौद्धसिद्धान्तानामभिधानम् ॥
   
अपोहो यदि भावात्मा बहिरभ्युपगम्यते ।  
ततो भवति भावत्कं वाग्जालं, न त्वसौ तथा ॥  

 
किन्तु खल्वयमान्तरो ज्ञानात्मा सौगतानामपोहः सम्मतः ॥
  
[^77] तथाऽभ्युपगमे चेयमपोहवाचोयुक्तिः ? स्वांशविषयं पदार्थज्ञानानामित्येतावदेव वक्तुमुचितम् ॥
  
एतदपि नास्ति; नायमान्तरः, न बाह्योऽपोहः । किन्तु ज्ञानार्थाभ्यामन्य एव ॥
  शब्दार्थस्यावास्तवत्वम्  
ननु यद्विद्यते नान्तः न बहिः परमार्थतः ।  
तन्न[^78] विद्यत एवेति कथं शब्दार्थ उच्यते ॥  

[^77]: तथौ त्यादि—ज्ञानस्य कथमपोहपदवाच्यत्वमित्याक्षेपः । ज्ञानविशेषः स इति समाधानम् । वस्तुतस्तु उभयविलक्षणोऽयमिति विवरणम् ॥


[^78]: तन्नेत्यादि—तृतीयप्रकाराभावादिति हेतुः ॥


 
पारमार्थिकशब्दार्थसमर्थनपिपासिताः[^79] ।  
नेहागताः स्मो येनैवं अनुयुज्येमहि त्वया ॥  

[^79]: शब्दस्य परमार्थवस्तुबोधकत्वं नास्त्येव, शाब्बोधस्तु विकल्परूपः । निर्विकल्पमेव हि वस्तुविषयकम् ॥


 
यत एव तन्नान्तर्बहिरस्ति, तत एव मिथ्येति काल्पनिकमिति च गीयते । किं पुनस्तत् ? आरोपितं किञ्चिदाकारमात्रं विकल्पोपरञ्जकम् ॥
  अपोहस्यावस्तुत्वम्  
ननु ! बाह्यार्थव्यतिरेकेण किमीयः—किंसम्बन्धी ॥किमीय आकारः आन्तरस्य ज्ञानस्यो परञ्जक उच्यते—दृश्यच्छायैवानुरञ्जिका विकल्पानां, न दृश्योऽर्थः ।  व्यावृत्तं हि वस्तु दर्शनानां विषयः । तच्च स्प्रष्टुमक्षमा विकल्पा इत्युक्तम्  \[प्र। सं। २४०\]  ॥ अथ तच्छायामबलम्बमाना विकल्पा व्यावृत्तस्याग्रहणात् व्यावृत्तिविषया उच्यन्ते ॥
  विकल्पविषयस्य व्यावृत्तेरवस्तुत्वम्  
ननु ! व्यावृत्तितद्वतोरभेदात् या व्यावृत्तिः, यच्च व्यावृत्तं स्वलक्षणं तदेकमेवेति व्यावृत्तिग्राहिभिर्विकल्पैर्व्यावृत्तमपि गृहीतं स्यादिति दर्शनतुल्या[^80] एव ते भवेयुः—नैतदेवम्—न विकल्पैर्व्यावृत्तं वस्तु गृह्यते । न च पारमार्थिकी व्यावृत्तिः; अपि तु कश्चिदारोपित आकारः । वास्तवत्वे हि व्यावृत्तेः, वस्तुसंस्पर्शिन एते दोषाः प्रादुष्युः । न त्वसौ तथेत्युक्तम् ॥
  निर्विकल्पविषयस्य वस्तुत्वम्  
अत एव यत् के चन पर्यचूचुदन् किल, व्यावृत्तग्रहणपक्षे त्रितयग्रहणं[^81] प्राप्नोति—यत् व्यावृत्तं, येन च निमित्तेन व्यावृत्तं, यतश्च व्यावृत्तमिति । न च त्रितयग्रहणमस्तीत्यतः कथं व्यावृत्तग्रहणमिति—तदप्यपास्तं भवति —यदि हि व्यावृत्तं गृह्णीम इत्येवमुल्लेखो[^82] भवेत् व्यवहर्तृजनस्य, तदैवमसौ पर्यनुयुज्येत, न त्वेवमस्तीत्यचोद्यमेतत् ॥
  विकल्पानामारोपिताकारविषयत्वम्  
नन्वेवमारोपिताकारविषया एव विकल्पा उक्ता भवन्ति । व्यावृत्तिविषयत्ववाचोयुक्तिरनन्वितेत्युक्तम्—समाहितमेतत्  \[प्र—सं\] —  दर्शनपृष्ठभाविभिः गौरित्यादिविकल्पैः अर्थक्रियाकारित्वं हि सत्त्वम् । तच्च प्रतिवस्तु भिन्नम् ॥अतत्कार्यपरावृत्ता आकारा उल्लिख्यन्ते । न हि गोविकल्पैरतत्कार्याणामश्वादीनामुल्लेखः, स्वलक्षणं च स्पृश्यते । सामान्यं च वास्तवं नास्ति । तस्मादतत्कार्यपरावृत्तिविषयत्वमेव विकल्पानामवतिष्ठते—इत्येवं युक्त्या तेषामपोहविषयत्वमुच्यते, न[^83] प्रतिपत्तितः ॥
  विकल्पनिर्विकल्पवैलक्षण्यम्  
ननु ! अतत्कार्यपरावृत्तमिव सजातीयव्यावृत्तमपि दृश्यस्वरूपम् । तत्र सजातीय विजातीयव्यावृत्तमप्याकारमुल्लिखेयुः । न[^84] हि सजातीयविजातीयव्यावृत्ती, स्वलक्षणं चान्यत् । न चैकतराकारोल्लेखननियमन हेतुमुत्पश्यामः ॥
  
धीमन् ! मैवं मंस्थाः । निश्चयात्मानो निर्विकल्पाः । सजातीयविजातीयव्यावृत्ताकारोल्लेखे च सर्वात्मना तन्निश्चयात् विकल्पान्तराणां शब्दान्तराणां चाप्रवृत्तिः स्पात् । तथा च गौरिति शब्दादुत्पद्यमानो विजातीयव्यावृत्ताकारोल्लेख्येव विकल्पः संवेद्यते,शब्दःखलु सामान्यविषयः, अतस्तेन सजातीयव्यावृत्तिः न बोध्येत ॥ न सजातीयव्यावृत्तोल्लेखी । तुल्यविषयाश्च विकल्पैः शब्दा इत्यन्यापोहविषयास्त उच्यन्ते ॥
  
सोऽयमारोपिताकारो न बहिः, आरोपितत्वादेव । नान्तः, अबोधरूपत्वात् । अतश्चासौ न किञ्चिदेव । न किञ्चिदपि भवन् अपोह इति  फलत[^85] उपचर्यते । अतश्च बाह्यमपोहमाश्रित्य दूषणोपन्यासे कण्ठ शोषमनुभवन् अस्थाने क्लिष्टो देवानाम्पियः ॥
  बाह्यस्य विकल्पविषयस्य अवस्तुत्वम्  
अपि च विकल्पभूमिः अर्थः विकल्पान्तरसन्निधापितभावाभावाक्षेपी नियतरूपो बाह्यसदृशश्च प्रतीयते । न चेदं रूपत्रयमपि[^86] बाह्ये वस्तुनि युज्यते । बाह्यस्य हि वस्तुनः स्वरूपेणावगतस्य न विकल्पान्तरोपनीतभावसम्बन्ध उपपद्यते, वैयर्थ्यात् । नाप्यभावसम्बन्धः, विप्रतिषेधात् । नियतरूपता च विकल्पविषयस्य “गौरेव, नाश्वः” इत्येवमवगम्यमाना वस्त्वन्तरव्यवच्छेदमन्तरेण नावकल्पत इति बलात् व्यवच्छेदविषयत्वम् । अन्यथा नियमपरिच्छेदासम्भवात् । सन्दिग्धं च वस्तु न गृह्यते ॥
  
एवं बाह्यवस्तुविषयत्वे च निरस्ते विकल्पानां “एकस्यार्थस्वभावस्य” इति न्यायेन  \[पु। १४\]  पौनरुक्त्यादबाह्यविषयत्वं[^87] ख्याय्यम् । अबाह्यं चारोपितं रूपम् । तच्च बाह्यवदवभासते । न च व्यावृत्तिच्छायमपहाय बाह्यारोपितयोः—बाह्यस्य आरोपितस्य च ॥बाह्यारोपितयोः सादृश्यमन्यदस्तीति व्यावृत्तिविषया एव विकल्पाः फलतो भवन्ति ॥
  विकल्पानां व्यावृत्तिविषयत्वम्  
यद्यपि विधिरूपेण गौरश्व इति तेषां प्रवृत्तिः; तथापि नीतिविदोऽन्यापोहविषयानेव तान् व्यवस्थापयन्ति । यथोक्तं[^88] “व्याख्यातारः  खल्वेवं विवेचयन्ति, न व्यवहर्तारः” इति । सोऽयं नान्तरः, न बाह्यः; अन्य एव कश्चिदारोपित आकारो व्यावृत्तिच्छायायोगादपोहशब्दर्थ उच्यते —इतीयमसत्ख्यातिवादगर्भा सरणिः ॥
  अपोहस्य ज्ञानकारविशेषत्वपक्षः  
अथवा विकल्पप्रतिबिम्बकं ज्ञानाकारमात्रकमेव तदबाह्यमपि विचित्रवासनाभेदोपाहितरूपभेदं बाह्यवदवभासमानं लोकयात्रां बिभर्ति । व्यावृत्तिच्छायायोगाच्च तदपोह इति व्यवहियते । सेयमात्मख्यातिगर्भा सरणिः ॥
  विकल्पानामवस्तुविषयत्वेऽपि प्रवृत्त्युपपत्तिः  
ननु ! उभयथाऽपि वस्तुविषयत्वाभावे विकल्पानां कथं वस्तुनि व्यवहर्तारः प्रवर्तन्ते ? दृष्टेऽपि[^89] क्वचिद्वस्तुनि तृणादौ प्रवृत्त्यभावात् । अर्थित्वं तु प्रवृत्तेः कारणम् ॥
  अपोहपक्षे प्रवृत्त्युपपादनम्  
ननु ! अर्थितावत् दर्शनमपि कारणमेव । अर्थिनोऽप्यपश्यतस्तत्र प्रवृत्त्यभावात् । अपोहपक्षे च प्रवृत्तस्य वस्तुप्राप्तिः कथमिति वक्तव्यम् —उच्यते—प्रवृत्तिस्तावत् दृश्यविकल्प्ययोः एकीकरणनिबन्धना  \[प्र-सं। ६९\]  । दृश्यदर्शनानन्तरमुत्पन्ने विकल्पे विकल्पतया न प्रतिपद्यते प्रमाता । दर्शनानन्तर्यविप्रलब्धस्तु दृश्यमेव गृहीतं मन्यते । तदभिमानेन च प्रवर्तते । इदं तदेकीकरणमाहुः, दृश्यविकल्ययोर्भेदेन वस्तुनो दृश्यात् विकल्पो यन्न गृह्यते; न पुनः भिन्नयोरभेदाध्यवसाय एकीकरण  मिष्यते । दृश्याद्विभिन्नस्य विकल्प्यस्य शुक्तेरिव रजतस्य निर्देष्टुमशक्यत्वात् । अभेदाध्यवसाये चोपायाभावात् । नाभेदाध्यवसाये दर्शनमुपायः, विकल्पाविषयत्वात् । न विकल्पः, दृश्यविषयत्वात् । तस्मात् भेदानध्यवसायादेव प्रवृत्तिः ॥
  विकल्पस्य अर्थप्रापकत्वप्रकारः  
प्राप्तिरपि दृश्यस्यैवार्थक्रियाकारिणो वस्तुनः, पारम्पर्येण तन्मूलत्वात्कार्यप्रबन्धस्य । दृश्याद्दर्शनं, ततो विकल्पः, ततः प्रवृत्तिरिति । अर्थं हि मूलवर्तिनमुपलभ्य प्रवर्तमानस्तमाप्नोति । अपवरकनिहितमणिप्रसृतायां[^90] कुञ्चिकाविवरनिर्गतायामिव प्रभायां मणिबुध्या प्रवर्तमानः । यत्र तु मूलेऽप्यर्थो नास्ति, तत्र व्यामोहात् प्रवर्तमानः विप्रलभ्यत एव, दीपप्रभायामिव तथैव मणिबुद्ध्या प्रवर्तमानः ॥
  अर्थप्राप्त्यादीनामाभिमानिकत्वम्  
एवं च बाह्यवस्तुसंस्पर्शशून्येष्वपि विकल्पेषु समुल्लिखितेषु “बाह्योऽर्थो मया प्रतिपन्नः”, “तत्र चाहं प्रवृत्तः”, “स च मया प्राप्तः”, इत्यभिमानो भवति लौकिकानाम् । न त्वयमर्थाध्यवसायमूलः । तदुक्तं “यथाऽध्यवसायमतत्त्वात्, यथा तत्त्वं चानध्यवसायात्” इति । “स्वप्रतिभासेऽनर्थेऽर्थाध्यवसायात् प्रवृत्तिः” इत्यत्रापि ग्रन्थे अर्थाध्यवसायः भेदानध्यवसाय एव व्याख्येयः । एवं दृश्यविकल्प्यावथौ एकीकृत्य प्रवर्तते, प्राप्नोति चार्थमिति ॥
   
तदेवमेव लोकस्य व्यवहारोऽबकल्पते ।  
विवेकिनापि[^91] बोढव्या लोकयात्रा च लोकवत् ॥  

[^80]: दर्शनं—निर्विकल्पः । ते—सविकल्पाः ॥


[^81]: “छिन्नं” इत्युक्ते, छेदनक्रिया, तत्कर्म, तत्साधनं इति त्रितयमावश्यकम् ॥


[^82]: निर्विकल्पेन गृह्यमाणं वस्तु व्यावृत्तस्वरूपं, न तु तत् तदा व्यावृत्तत्वेन गृह्यते । सविकल्पेनैव तु व्यावृत्तिर्गृह्यते ॥


[^83]: प्रतिपत्तितः—स्वरूपप्रतिपत्तितः—विधिमुखप्रतीतितः ॥


[^84]: न हीत्यादि—निर्विकल्पे व्यावृत्तं वस्तु भासते इत्युक्ते; “गौः” इति निर्विकल्पे, अश्वादिव्यावृत्तिवत्, इतरगोव्यक्तिभ्योऽपि व्यावृत्तिः गृह्यते, तद्व्यक्तिमात्रविषयत्वान्निर्विकल्पस्य ॥


[^85]: फलतः—अर्थात् व्यवहारतः ॥


[^86]: त्रिरूपं—भावरूपं, अभावरूपं, नियतरूप च ॥


[^87]: अबाह्यविषयत्वं—बाह्याविषयत्वम् ॥


[^88]: प्रमाणवार्तिकस्वोपज्ञवृत्तौ ॥  \[न्या—म—ग्र—भ\] 


[^89]: दृष्टेऽपि—इत्यादिः समाधानग्रन्थः ॥


[^90]: प्रथमसम्पटस्य ६२ पुटटिप्पणी दृष्टव्या ॥


[^91]: एतत्सर्वं जानताऽपि पुरुषेण, लोकवदेव लोकव्यवहारोऽपि निर्बोढव्यः, “सक्ताः कर्मण्यविद्वांसः यथा कुर्वन्ति भारत । कुर्याद्विद्वांस्तथा”  \[गी \]  इतिवत् ॥


 अपोहवादोपसंहारः  
तस्माद्विकल्पप्रतिबिम्बकस्य  
शब्दार्थतामाहुरपोहनाम्नः ।  
प्रतीतिमार्गस्त्वविविच्यमानः  
जनस्य जातिभ्रममातनोति ॥  

 
यावांश्च कश्चिन्न्नियमप्रकारः[^92]  
प्रवर्तते जातिषु वृत्त्यवृत्त्योः ।  
तावानपोहेष्वपि तुल्य एव  
भवत्यवस्तुत्वकृतस्तु भेदः ॥  

[^92]: नियमप्रकारः—जातिव्यवस्था, असाङ्कर्यादिकं च ॥


 
तुल्येऽपि भेदे, शमने[^93] ज्वरादेः  
काश्चिद्यथैवौषधयः समर्थाः ।  
सामान्यशून्या अपि तद्वदेव  
स्युर्व्यक्तयः कार्यविशेषशक्ताः ॥  

[^93]: “ज्वरादिशमने काश्चित् सह प्रत्येकमेव वा । दृष्टा यथैवौषधयः भिन्नत्वेऽपि न चापराः” \[प्र। वा।\]  ॥ विजातीयेष्वपि हि पदार्थेषु एककार्योपयोगिनी एकशक्तिः वर्ततेः ॥


  
विशेषणादिव्यवहारकॢप्तिः[^94]  
तुच्छेऽप्यपोहे न न युज्यते नः ।  
अतश्च मा कारि भवद्भिरेषा  
जात्याकृतिव्यक्तिपदार्थचिन्ता ॥  

[^94]: सामानाधिकरण्यव्यवहारः ॥


 
—सिद्धान्तः—
  अपोहस्याप्रामाणिकत्वम्  
अत्राभिधीयते—किं जात्यादेर्बाह्यस्य शब्दार्थस्यासत्त्वात् अपोहपक्षपातः ? उत प्रतीतिबलादेव ? इति ॥
  
प्रतीतिस्तावत् अपोहविषया भवद्भिरेव नाङ्गीकृतेति[^95] किमत्र कलहेन ॥
  जातेः प्रत्यक्षसिद्धत्वम्  
नापि जात्यादेरसत्त्वम्, इन्द्रियार्थसन्निकर्षोत्पन्नबाधसन्देहरहितप्रत्य यगम्यत्वात्, स्वलक्षणवत् ॥
  
आद्यमेव हि विज्ञानं अर्थसंस्पर्शि चाक्षुषम् ।  
न तदुत्तरभावीति किमिदं राजशासनम् ॥  

[^95]: नाङ्गीकृतेति—प्रमाणतयेति अध्याहायम् ॥


 जातेः निर्विकल्पकविषयत्वे अविरोधः  
तदेवास्तु प्रमाणं वा, तेनापि त्ववगम्यते ।  
व्यावृत्तं वस्तुनो रूपं नानुगामीति का प्रमा ?  

 
तथाहि—निर्विकल्पककालस्यातिसूक्ष्मत्वात् किं प्रतिभासते ? किं न प्रतिभासते ? इति कथमेष कलिरावयोरुपशाम्यतु[^96] ! भवान् ब्रूते—  व्यावृत्तमेव भातीति । अहं ब्रुवे—अनुवृत्तमपि प्रतिभातीति । एवं कलहायमानयोरावयोः कः परिच्छेदः ? न खलु शपथस्य, क्रोशपातस्य वैषविषयः । तस्मात् निर्विकल्पकानन्तरोत्पन्नस्थूलकालकार्यपर्यालोचनया तद्व्यवस्था[^97] कर्तव्या ॥
  निर्विकल्पस्य स्वलक्षणविषयत्वासम्भवः  
तत्र च—
  
भवेद्यदि विशेषैकविषयं निर्विकल्पकम् ।  
सामान्याध्यवसायोऽयं अकस्मात्कथमुद्भवेत् ॥  

[^96]: कालिः—“कालिस्स्त्री कलिकायां, ना शूराजिकलहे युगे”  \[मेदिनी\]  ॥


[^97]: तद्व्यवस्था—निर्विकल्पकविषयव्यवस्था ॥


 
शाब्द एष विकल्प इति चेत्—मैवम्—[^98]
  
पश्यत्यनुगतं रूपं अविज्ञातेऽपि वाचके ।  
दाक्षिणात्य इवाकस्मात् पश्यन्नुष्ट्रपरम्पराम् ॥  

[^98]: मैवमित्यादि—अर्थं बुद्ध्वा हि शब्दरचना । यद्यर्थभेद एव पूर्वं न गृहीतः, तर्हि शब्दविकल्पस्य को वाऽवसरः । अतश्च विकल्पविषयाणां जात्यादीनामपि निर्विकल्पकविषयत्वमावश्यकम् ॥


 
अनवगतशब्दार्थसम्बन्धोऽप्यभिनवानेकपदार्थसन्निधाने तेषामनुगतं च व्यावृत्तं च पश्यत्येव रूपम् ॥
  निर्विकल्पकस्य विशेषमात्रविषयकत्वमनुभवविरुद्धम्  
अपि च प्रथमाक्षिसन्निपात एवाङ्गुलिचतुष्टयमवलोक्यमानं अन्यो न्यगामिना च रूपेणावगम्यते । तत्कथं केवलविशेषाबलम्बी चाक्षुषः प्रत्ययः ?
  निर्विकल्पकस्य जात्यादिविषयत्वे अनुभवः प्रमाणम्  
अपि च पुराणशाबलेयपिण्डमवलोकयतः कालान्तरे बाहुलेयं पिण्डं पश्यतः पूर्ददृष्टशाबलेयपिण्डविषयं स्मरणमुत्पद्यमानं संवेद्यते । तस्मात्  सामान्यानवगमो नोपपद्यते । अन्यस्मिन्नसाधारणे स्वलक्षणे दृष्टेऽन्यस्मारणस्य किं वर्तते ? अस्ति च तत् । तेन मन्यामहे दृष्टमुभयानुगत रूपमिति ॥
  अनुवृत्तप्रत्ययोऽपि प्रत्यक्षस्य जात्यादिविषयत्वे प्रमाणम्  
किञ्च[^99] व्यक्त्यन्तरदर्शनेऽपि स एवायं गौरिति प्रत्यभिज्ञायते । तस्याश्च प्रामाण्यं दर्शितम्; दर्शयिष्यते च विस्तरतः क्षणभङ्गभङ्गे । तस्मात् अनुगतरूपविषयैव सा प्रत्यभिज्ञा, व्यक्तिभेदस्य विस्पष्टसिद्धत्वात् ॥
  राश्यादिदर्शनानां सामान्यविषयकत्वमेव स्वरसम्  
यत्र च लघुतरपरिमाणतिलमुद्गादिप्रचयसन्निधाने विच्छिन्न सिक्थस्वलक्षणं[^100] नास्ति, तत्रानुवृत्तमेव रूपमिन्द्रियेण गृह्यते । अतः निर्विकल्पकवेलायामेव व्यावृत्तवत् अनुगतरूपावभासान्न सामान्यापह्नवो युक्तः । प्रथमाक्षसन्निपातेऽपि तुल्यत्वमवगम्यते नानात्वं चेति सामान्य[^101] भेदौ द्वावपि वास्तवौ ॥
  सामान्यग्रहणे तदाश्रयनिखिलव्यक्तिग्रहणमपेक्षितम्  
[^102][^103]सामान्यमिदमित्येवं[^104] कुतस्तत्रानुपग्रहः ?  
व्यावृत्तमिदमित्येवं किं वा बुद्धिः स्वलक्षणे ?  

[^99]: किञ्चेत्यादि—सदृशपिण्डस्मरणं प्रमाणतया पूर्वमुक्तम् । अत्र तु एकपिण्डदर्शनसमनन्तरं सजातीयपिण्डान्तरमपि यदा सन्निहितम्, तदा उभयोरपि दर्शने “अयमपि गौः” इत्येवं रीत्या प्रतिसन्धानं प्रमाणीकृतम् । अत्र हि व्यक्तिद्वयं प्रत्यक्षमीक्ष्यते, अनुवृत्तप्रत्ययश्च भवति ॥


[^100]: सिक्थं—प्रातिस्विकव्यक्तिः ॥


[^101]: सामन्यभेदौ—सामान्यं विशेषश्च ॥


[^102]: सामान्यमित्यादि—तत्र—तद्व्यक्तौ । समानानां भावः किल सामान्यम् । तस्य स्वतन्त्रवस्तुत्वे एकपिण्डदर्शनेऽपि सामान्यं गृह्येत इत्याक्षेपाशयः । व्यावृत्तमित्यादि प्रतिबन्द्युत्तरम् । समानेत्यादि समाधानम् । एकपिण्डदर्शनेऽपि सामान्यं गृत्यत एवेत्यर्थः । समान्याश्रयनिखिलव्यक्तिदर्शनाभावेऽपि तद्वृत्तित्वेन तद्ग्रणे न विरोधः । अत एव कालन्तरे सदृशव्यक्तयन्तरदर्शने प्रत्यभिज्ञानम् । अन्यथा व्यावृत्तेरपि प्रतियोगिग्रहणसापेक्षत्वात् निर्विकल्प तदग्रहणप्रसङ्गः । अनुवृत्तिरित्यादिः आक्षेपः । गतिः—उपायः । समाधानं—व्यावृत्तिरित्यादि ॥


[^103]: अथेत्यादि काममित्यन्तं परमतानुवादः । इदं समाधानं सिद्धान्तेऽपि सममित्याशयः उत्तरवाक्यानाम् । उभयत्रापि—अनुवृत्तव्यावृत्तयोरुभयोरपि ग्रहणे, यौ ब्रूत इत्यत्रापि । अयमंशः प्रथमसम्पुटे  \[२५१ पुटे\]  द्रष्टव्यः । प्राज्ञाः— कुमारिलादयः ॥


[^104]: सामान्यमेव सत्यं, व्यावृत्तं मिथ्येति वेदान्त्येकदेशिनः । व्यावृत्तमेव सत्यं सामान्यं मिथ्येति वैभाषिकादयः । उभयं मिथ्येति शून्यवादिनः । उभयं सत्यमिति सिद्धान्तिनः । इदमेव “यौ ब्रूतः” इत्यनुपदमुक्तम् ॥


  
समानवृत्तिसापेक्षं न च सामान्यवेदनम् ।  
तत्र सन्निहितत्वात्तु व्यक्तिवन्नानुपग्रहः ॥  

 
समानवृत्त्यपेक्षत्वात् सामान्यस्यानुपग्रहे ।  
विशेषोऽपि हि मा ग्राहि व्यावृत्तिं स ह्यपेक्षते ॥  

 
अनुवृत्तिर्हि येष्वस्य का तेषां ग्रहणे गतिः ?  
व्यावृत्तिरपि येभ्योऽस्य या तेषां ग्रहणे गतिः ॥  

 व्यावृत्त्यनुवृत्त्यो रुभयोरपि ग्राह्यत्वम्  
अथानुवृत्तिव्यावृत्तिनैरपेक्ष्येण केवलम् ।  
वस्त्वेव गृह्यते कामं, कीदृक् तदिति कथ्यताम् ॥  

 
निर्विकल्पकवेलायां निर्देष्टुं तन्न शक्यते ।  
तदुत्थास्तूभयत्रापि साक्ष्यं ददति निश्चयाः ॥  

 
वस्तुनोऽङ्गीकृता प्राज्ञैः अत एवोभयात्मता ।  
यौ ब्रूतस्त्वेकरूपत्वं तावुभावपि बालिशौ ॥  

  एकत्र सामान्यविशेषयोस्समावेशे विरोधाभावः  
यदप्यभिहितम्—इतरेतरविरुद्धरूपसमावेश एकत्र वस्तुनि नोपपद्यत इति—तदपि न सम्यक् ॥
  
परस्परविरोधोऽपि नास्तीह तदवेदनात्[^105] ।  
एकबाधेन नान्यत्र धीः शुक्तिरजतादिवत् ॥  

[^105]: तदवेदनात्—विरोधासंवेदनात् ॥


 
यत्र हि विरोधो भवति, तत्रैकतररूपोपमर्देन रूपान्तरमुपलभ्यते । प्रकृते तु नैवमिति को विरोधार्थः ?
  
छायातपावपि यद्येकत्र दृश्येते, किं केन विरुद्धमभिधीयेत ? अदर्शनात्तु तद्विरुद्धमुक्तम् । न चैवमिहादर्शनमित्यविरोधः ॥
  सामान्यविशेषयोस्सत्यत्वम्  
अत एवेह मिथ्यात्वं एति नान्यतरा मतिः ।  
न ह्यन्योन्योपमर्देन बुद्धिद्वितयसम्भवः ॥  

 
तथा चाह— \[श्लो। वा। १-१-५, आकृतिवादे, श्लो। ५७\] 
  “
यथा कल्माषवर्णस्य यथेष्ट वर्णनिश्चयः ।  
चित्रत्वात्, वस्तुनोऽप्येवं भेदाभेदावधारणा इति ॥  

”  
इत्येवमविरोधेन भेदाभेदावधारणात् ।  
उभयात्मकतैवास्तु[^106] वस्तूनां भट्टपक्षवत् ॥  

[^106]: “अस्तु” इत्यभ्युपगमवादसूचकम् । इदमुत्तरत्र स्पष्टम् ॥


 
एतत्तु वृत्तिविकल्पादिभ्यः बिभ्यतेवाभ्युपरतं तत्रभवतेति[^107] तिष्ठतु तावत्, किमत्र विमर्देन !
   भाट्टवत् न वस्तूनामुभयात्मकत्वम्  
व्यक्तिव्यतिरिक्तैव जातिः व्यक्तिषु वर्तत इति ब्रुमः ॥
  
यच्च वृत्तिविकल्पादिदूषणं तत्र वर्णितम् ।  
तत् प्रत्यक्षमहिम्नैव सर्वं प्रतिहतं भवेत् ॥  

[^107]: तत्रभवता—कुमारिलेन । वृत्तिविकल्पादिरनुपदं परिह्रियते ॥


 विशेषातिरिक्तसामान्यग्रहणसम्भवः  
यत्तावदवादि—भेदेन कुवलयामलकादिवत् अनवभासनादिति—तत्र प्रतीतिभेदो दर्शित  \[प्। ७\]  एव ॥
  सामान्यविशेषयोस्समानदेशत्वं नान्यतरापलापकम्  
यत्तु देशभेदेनाग्रहणात्, तदग्रहे तद्ब्रध्यभावादिति  \[प्। ७\]  तत्र तदाश्रितत्वं कारणं जातेः, न त्वसत्त्वम् । व्यक्तिवृत्तित्वाज्जातेः पृथग्देशतयाऽनुपलम्भः, तदग्रहे तदग्रहो वा; न पुनस्तवतिरिक्ताया अभावादेवेति[^108] ॥
  जातेर्वृत्त्यनुपपत्तिपरिहारः  
यदप्युक्तं  \[प्। ७\]  वृत्त्यनुपपत्तेरिति, तत्राप्युच्यते—प्रतिपिण्डं कार्त्स्न्येन जातिर्वर्तत इति । पिण्डान्तरे तदुपलम्भो न स्यादिति चेत्, किं कुर्मः ? कमुपलभामहे ? पिण्डान्तरेऽपि तदुपलम्भोऽस्त्येव । कथं च भवन्तमेनं[^109] निह्नुमहे ? एकदेशास्तु जातेर्न सन्त्येव, यैरस्या वर्तनं ब्रूमः ॥
  
क्वेदमन्यत्र दृष्टं चेत्, अहो निपुणता तव !  
दृष्टान्तं याचसे यस्त्वं प्रत्यक्षेऽप्यनुमानवत् ॥  

[^108]: अन्यथा समानदेशत्वात् किं सामान्यं निषिध्यते, उत विशेषः ? इति विनिगमकाभावात् न त्वदिष्टसिद्धिः ॥


[^109]: भवन्तं—उत्पद्यमानं, उपलम्भमिति शेषः । गोत्वं हि प्रतिपिण्डं समग्रमेव दृश्यते, न तु लेशतः ॥


  सामान्यविषयकवृत्तिव्यवहारप्रदर्शनम्  
किन्नामधेयैषा वृत्तिरिति चेत्, न[^110] नामधेयं अस्या जानीमः । पिण्डसमवेता जातिरित्येतावदेव प्रचक्ष्महे ॥
  समवायस्य दुरपह्नवत्वम्  
ननु ! अयुतसिद्धयोः सम्बन्धः समवायः । स च विप्रतिषेधादेव निरस्तः  \[प्। ८\] —न शक्यते निरसितुम्—
  
प्रतीतिभेदाद्भेदोऽस्ति देशभेदस्तु नेष्यते ।  
तेनात्र कल्प्यते वृत्तिः समवायः स उच्यते ॥  

[^110]: न नामधेयमित्यादिरुपहासः ॥


 
अवयवावयविनोः, गुणगुणिनोश्चेयमेव वृत्तिः । तयोरर्थान्तरत्वमुपरिष्टाद्दर्शयिष्यते । दर्शितं च अमुनैव मार्गेण देशभेदश्च तयोर्नास्तीति विस्पष्टमयुतसिद्धत्वम् ॥
  जातिव्यक्त्योस्सम्बन्धोपपादनम्  
यदप्युच्यते  \[प्।-८अ\] — “
नानिष्पन्नस्य सम्बन्धः, निष्पत्तौ युतसिद्धता  

” इति—तदपि परिहृतमाचार्यैः[^111] “जातं च सम्बद्धं चेत्येकः कालः” इति वदद्भिः । सर्वं चैतदबाधितप्रतीतिबलात् कल्प्यते, न स्वशास्त्रपरिभाषया ॥
  विभुद्वयसम्बन्धासम्भवः  
विभूनामपि सम्बन्धः परस्परमसम्भवादेव नेष्यते, न स्वशास्त्र परिभाषणात् । न संयोगः, तेषामप्राप्तेरभावात् । अप्राप्तिपूर्विका हि प्राप्तिः संयोगः । न समवायः, तदाश्रितस्य[^112] तस्यानुपलम्भादित्यलं प्रसङ्गेन !
   जातिव्यक्त्योस्सम्बन्धस्य विलक्षणत्वम्  
ये[^113] चेह वृत्ती स्रक्सूत्रभूतकण्ठगुणादिषु ।  
जात्यादीनामनंशत्वात् ताभ्यां वृत्तिर्विलक्षणा ॥  

[^111]: व्योमशिवः इति चक्रधरः ॥


[^112]: तदाश्रितस्य—विभुद्वयाश्रितस्य । उभयोरपि द्रव्यत्वेन अवयावयविभावमन्तरा न समवायसम्भवः । अस्तु तर्हि तयोरस्वरूपमेव सम्बन्धः, असम्बद्धत्वापेक्षयाऽस्य बरत्वादिति चेत्, एवमुक्त्या यदि तृप्यसि, उच्यतां कामम्, न नोहानिरिति ॥


[^113]: सक्सूत्रकण्ठयोः, द्रव्यगुणयोश्च यादृशी वृत्तिः, तद्विलक्षणैव जातिव्यक्त्योः ॥


 
तस्मात् वृत्त्यनुपपत्तेरित्यदूषणम् ॥
  जातेराश्रयविकल्पानुपपत्तिपरिहारः  
यदपि सर्वगतत्वं पिण्डगतत्वं च विकल्प्य दूषितम्  \[प्। ८ब्\]  तदपि यत्किञ्चित् । यथा प्रतीतिरादिशति भगवती, तथा वयमभ्युपगच्छामः ॥
  
सर्वसर्वगता जातिरिति ताबदुपेयते ।  
सर्वत्राग्रहणं तस्याः व्यञ्जकव्यक्त्यसन्निधेः ॥  

 
व्यक्तिर्व्यजकतामेति जातेर्दृष्ट्यैव नान्यथा ।  
दृष्टिर्यत्र यदा व्यक्तेः तदा तत्रैव तन्मतिः ॥  

 
सर्वत्र विद्यते जातिः न तु सर्वत्र दृश्यते ।  
तदभिव्यञ्जिका यत्र व्यक्तिस्तत्रैव दृश्यते ॥  

 जातेस्सर्वसर्वगतत्वे प्रमाणम्  
व्यक्तेरन्यत्र सत्त्वे ऽस्य किं प्रमाणं ? तदुच्यते ।  
इहाप्यानीयमानायां गवि गोत्वोपलम्भनम् ॥  

 
गोपिण्डेन सहैतस्याः न चागमनसम्भवः ।  
देहेनेवात्मनस्तस्मात्[^114] इहाप्यस्तित्वमिष्यताम् ॥  

[^114]: देहेनेवेत्यादि—आत्मानो हि विभवः । अथापि तत्तदेहावच्छेदेनैव तस्य तस्य “अहं” इत्यनुभवः, सुखदुःखाद्यनुभवश्च । एवमेव सर्वजातीनां सर्वत्र सत्त्वेऽपि न सर्वसाङ्कर्यम्, न वा सर्वत्रोपलब्प्रिसङ्गः । किन्तु तत्तपिण्ड एव तत्तज्जातेरुपलब्धिः । वस्तुतस्तु—आत्मनां द्रव्यत्वेन परिमाणस्यावश्यकत्वात् विभुत्वरूप परिमाणस्य सर्वगतत्वपर्यायस्य सम्भवः । जातेस्तु अद्रव्यत्वेन न तादृशस्यापि सर्वगतत्वस्य सम्भवः । अद्रव्यत्वादेव जातौ वृत्तिप्रश्न एव न घटते । तथा परिमा प्रश्नश्च । निरवयवद्रव्याण्यपि “अवृत्तिपदार्थाः”इत्युच्यन्ते । द्रव्येष्वेव एवन्त्वे रूपादीनां गुणानां परिमाणादिप्रश्नः यथा न युज्यते, तथैव अद्रव्यायाः जातेरपि । अतश्च, यथा पटे शौक्ल्यं दीर्घं वा, ह्रस्वं वा ? इत्यादिप्रश्नाः इव सर्वेऽपि वालिशप्रश्नाः । तर्हि कथं एते ज्ञेयाः, व्यवहर्तव्याश्च इति चेत्—यथेदानीमपि ज्ञायन्ते, व्यवह्रियन्ते च तथैवेति गृह्यताम् । न हि लोके कस्यापि जातिज्ञानमेव नास्ति, न वा न जातिव्यवहारः । किन्तु व्यवहारविषयभूता जातिः किंरूपा ? किंलक्षणा ? अतिरिक्ता, अनतिरिक्ता वा इति विचार्यते । न तु व्यवहार एव निह्नूयते । अतश्च यथानुभवं व्यवहियताम् । अन्यत्र कुत्राप्यदृष्टावपि पावकौष्ण्यवत् तत्तद्वस्तुस्वभावा धर्मिग्राहकप्रमाणसिद्धा अपर्यनुयोज्याः, यथानुभवं अङ्गीकार्या इति सङ्क्षेपः । अयमर्थः समनन्तरश्लोकेषु स्पष्टः ॥


  जातेस्सर्वगतत्वेऽपि न सर्वत्र सर्वदा तत्प्रतीतिः  
अभिव्यक्तिस्तु तत्काला यत्कालं व्यक्तिदर्शनम् ।  
तस्मात् सकृदभिव्यक्ता नान्यदाऽपि प्रतीयते ॥  

 
अभिव्यक्तिश्च तद्देशा यद्देशा व्यक्तिरीक्ष्यते ।  
तस्मात्तस्मादभिव्यक्ता न देशेऽन्यत्र दृश्यते ॥  

 
व्यक्तिसर्वगतत्वेऽपि स्वयूथ्यैः कैश्चिदाश्रिते ।  
भविष्यत्यद्य जातायां गवि गोधीस्तथा ग्रहात् ॥  

 
जायमानैव हि व्यक्तिः जायते प्रतियोगिनी[^115] ।  
एक एव हि कालोऽस्याः जातेः सम्बन्धजन्मनोः ॥  

[^115]: प्रतियोगिनी—जात्या सम्बद्धैव ॥


 
नेह जातेः पुरोऽस्तित्वं न च सङ्क्रान्तिरन्यतः ।  
किन्तु स्वहेतोः सा व्यक्तिः तादृश्येवोपजायते ॥  

  वस्तूनां स्वरूपस्वभावविशेषाः प्रश्नातीताः  
कथमेतदितीदं च ये वा पर्यनुयुञ्जते ।  
इदमप्यपरं, हन्त ! तेन पर्यनुयुज्यताम् ॥  

 
वृषः पिशङ्गो गौः कृष्णा सा च नीलतृणाशिनी ।  
ताभ्यायुत्पादितो वत्सः कथं भवति पाण्डरः ?  

 
यथा रूपादिसम्बद्धा सा व्यक्तिरुपलभ्यते ।  
तथैव जातियुक्तेति का ते व्यसनसन्ततिः ?  

 
अगोव्यावृत्ततायां वा नैष प्रश्नो निवर्तते ।  
कस्मादगोनिवृत्तं[^116] तत् अद्य जातं स्वलक्षणम् ॥  

[^116]: अद्य जातमपि स्वलक्षणं वस्तु गवादि, कस्मात्कारणात् स्वेतरसकलवस्त्वात्मकं न जातं, किन्तु सकलव्यावृत्तमेव । प्रथमं व्यक्तिरुत्पद्यते, अनन्तरमेव इतरव्यावृत्तिर्भवतीति न हि वक्तुं शक्यम्, उत्पत्तिकाले तस्या व्यक्तेः सर्वात्मकत्व प्रसङ्गात् । अतः उत्पद्यमानमेव वस्तु इतरव्यावृत्त्यात्मकधर्मविशिष्टमेव जायत इत्येव वक्तव्यम् । अतः सर्वमुभयोस्समानमेव ॥


 
तस्माद्वस्तुस्वभावस्य विदित्वाऽननुयोज्यताम् ।  
चोद्यचुन्चुत्वमुत्सृज्य प्रतिपत्तिर्निरूप्यताम् ॥  

 
प्रतिपत्तिश्च विशेषेष्विव सामान्येषु च निरपवादा दर्शितैव । तस्मात् विशेषवत् अप्रत्याख्येयं सामान्यम् ॥
  व्यक्तिभिरेवानुवृत्तिज्ञानानिर्वाहः  
तत्रैतत्स्यात्—विशेषात्मन एव वस्तुनः सामान्यज्ञानजननशक्तियुक्तत्वात्[^117] किं सामान्यकल्पनयेति—तदयुक्तम्—विशेषवत् प्रत्यक्षत्वात् सामान्यस्य कः कल्पनार्थः ? यदि हि कार्यानुमेयं सामान्यं कल्पयेम, तत  एवमनुयुज्येमहि; कार्यस्याप्यन्यथासिद्धेः किं तत्कल्पनयेति । प्रत्यक्षे तु सामान्ये कोऽयमनुयोगः ?
  
का चेयमनुवृत्तिज्ञानोत्पादिका शक्तिः[^118] ? विशेषेभ्योऽव्यतिरिक्ता; व्यतिरिक्ता वा ? नित्या; अनित्या वा ? इति विकल्प्यमाना वाचोयुक्त्य न्तरेण जातिरेव कथिता भवति, न वा किञ्चिदिति यत्किञ्चिदेतत् ॥
  व्यक्तिग्रहणवेलायामेव जातेरपि ग्रहणमावश्यकम्  
ननु ! यथा गोत्वादिजातिः नियतास्वेव[^119] व्यक्तिषु वर्तते, नासामञ्जस्येन, तथा काभिश्चिदेव व्यक्तिभिः काचिद्गवादिबुद्धिर्जन्यते इति— नैतदेवम्—विषयातिशयव्यतिरेकेण प्रत्ययातिशयानुपपत्तेः । उपायातिशये[^120] तु प्रत्ययातिशयकारिणीष्यमाणे विषयातिशयं प्रति को द्वेषः ? सिद्धे च विषयातिशये दुरपह्नवं सामान्यम् ॥
  गवादिप्रत्ययानां सेनावनादिप्रत्ययवैलक्षण्यम्  
ननु च ! अनुवृत्तिबुद्धिः विनाऽपि सामान्यान्तरेण सामान्यान्तरेषु दृश्यत एवेति  \[प्। १०\]  कोऽत्र विस्रम्भः ? उच्यते—न चाशेषेण पञ्चाशद्भवितुमर्हति । यदि हि सेनावनादिप्रत्ययाः करितुरगधवखदिरादिव्यतिरिक्तमर्थमनपेक्ष्य जायमाना मिथ्या भवन्ति, किमेतावता घटादि प्रत्ययैरपि मिथ्याभवितव्यम्[^121] । बाधकसदसद्भावनिबन्धना हि वैतथ्या  वैतथ्यस्थितिः३ प्रत्ययानाम् । तत्र सत्तादौ सामान्यान्तरविरहान्मिथ्या प्रत्ययाः, उपाधिना केन चित्प्रवर्तन्ते, न त्वेवं गवादाविति यत्किञ्चिदेतत् । तदुक्तम्  \[श्लो-वा-१-१-५-आकृ-२४\] —
  “
तस्मादेकस्य भिन्नेषु या वृत्तिस्तन्निबन्धनः ।  
सामान्यशब्दस्सत्तादौ एकधीकरणेन[^122] वा इति ॥  

[^117]: सामान्यज्ञानं—अनुवृत्तत्वज्ञानम् ॥


[^118]: शक्तिः,—व्यक्तिष्विति शेषः ॥


[^119]: न हि सर्वत्र जातिव्यवहारो दृश्यते । अतः जातिमन्तरापि व्यवहारो निर्बहत्येवेत्याक्षेपाशयः । व्यवहारोऽन्यः, ग्रहणमन्यत् । यथापेक्षं हि व्यवहारः । यथावस्तु च ग्रहणम् । जातेर्ग्रहणं तु वर्तत एव पूर्वमपि । अन्यथा प्रतीत्यवैलक्षण्यप्रसङ्गेन सर्वसाङ्कर्यं स्यादिति समाधानस्याशयः ॥


[^120]: उपायातिशयः—सन्निकर्षादिः ॥


[^121]: सेनावनादिप्रत्ययाः किलापेक्षिकाः, न नियतविषया वा । गोघटादिप्रत्ययास्तु नैवमित्यर्थः । अन्यथा सविकल्पदृष्टान्तेन निर्विकल्पमप्यप्रमाणं स्यात् ॥


[^122]: एकधीकरणं—अनुगतप्रतीत्युत्पादनम् ॥


”  अनुगतबुद्धीनामौपाधिकत्वासम्भवः  
ननु ! इहाप्येकार्थक्रियाकारित्वोपाधिनिबन्धन एकाकारप्रत्ययः सेत्स्यतीत्युक्तम्  \[प्। ११\] —सत्यमुक्तम्—अयुक्तं तु, एकार्थक्रियाकारित्वस्यैवासिद्धेः[^123] ॥
  प्रतीतीनां सादृश्यमपि सामान्याधीनम्  
यत्तूक्तं—
  “
एकप्रत्यवमर्शस्य हेतुत्वाद्धीरभेदिनी  \[प्। १२\]   

[^123]: असिद्धेः—न हि सर्वासां सजातीयानां व्यक्तीनां समानकार्यकारित्वं प्रत्यक्षसिद्धम् ॥


”  
इति—तदप्यसाम्प्रतम्; प्रत्यवमर्शस्याप्येकत्वानुपपत्तेः । न हि बहुभिर्दर्शनैरेको विकल्पः सम्भूय साध्यते, अपि तु नानादर्शनानन्तरं तत्सामर्थ्यलब्धजन्मानो विकल्पा अपि भेदेनैवोल्लसन्ति । न च तेषां किमपि कार्यान्तरमस्ति, येन ते एकतामधिगच्छेयुः ॥
  
केन च विकल्पानामेकत्वं गृह्यते ? न दर्शनेन, तस्य दृश्यविषयत्वात्[^124] । न विकल्पान्तरेण, सर्वविकल्पानामारोपितार्थपर्यवसितत्वेन, स्वाकारविषयत्वेन वा परस्परभेदाभेदपरिच्छेदसामर्थ्यासम्भवात् ॥
   ज्ञानव्यक्तीनां भेदादेकत्वमप्यसम्भवि  
ब्रूयात्—विकल्पोल्लिख्यमानाकारभेदानवगमाद्विकल्पानामैक्यम् । यादृश एव एकशाबलेयादिस्वलक्षणदर्शनान्तरभुवाऽपि विकल्पेनोल्लिखित आकारः गौरिति, तादृश एव गोपिण्डान्तरदर्शनान्तरजन्मनापीति विषयाभेदात्तदैक्यमुच्यते । तदुल्लिख्यमाने हि विषये भेदो न प्रति भासते इत्यत एष विकल्पो भिन्नान्यपि दर्शनानि मिश्रीकरोति, दर्शनोपा रूढस्य भेदस्याग्रहणादिति—
  
तदेतदपि न हृदयङ्गममभिधीयते । विकल्पास्तावद्विज्ञानक्षणस्वभावत्वादन्योन्यं भिन्ना[^125] एव भवन्ति ॥
  ज्ञानस्य तदकारस्य च भेदः, उताभेदः ?  
यस्तु विकल्पोल्लिखित आकारोऽनुपलभ्यमानभेदः, स तेभ्यो व्यतिरिक्तः ? अव्यतिरिक्तो वा ? व्यतिरिक्तश्चेत्, सामान्यमेवेदं नामान्तरेणोक्तं भवति । अवास्तवत्वकृतो विशेष[^126] इति चेत्—न—अवास्त वत्वे युक्त्यभावात् ॥
  
अव्यतिरिक्तश्चेत् स आकारः, तर्हि विकल्पस्वरूपवद्भिद्यत एवेति कथं तदैक्यम् ? कथं वा तदैक्येन भिन्नानामपि दर्शनानां मिश्रीकरणमव कल्पते ?
   एकाकारावमर्शहेतुत्वादपि विकल्पैक्यं दुर्वचम्  
अपि च रे मूढ ! सामान्यानभ्युपगमे कुतस्त्य एकाकारविकल्पोत्पादः ? इति पर्यनुयुक्तेन त्वया, यदि विकल्पैक्यादित्युच्यते—तदेतरेतराश्रयं भवति—कार्यैक्याच्च विकल्पैक्यं, विकल्पैक्याच्च कार्यैक्य मिति ॥
  
विकल्पैक्यं कार्यैक्यमिति तु सुतरां,[^127] अनन्तरं विकल्पैक्यं विकल्पैक्यादेवेत्युक्तं भवति । कथं चैवमनुन्मत्तो ब्रूयात् ! तस्मात्— “
एकप्रत्यवमर्शस्य हेतुत्वाद्धीरभेदिनी  

[^124]: विकल्पा हि दृशिरूपाः, न दृश्याः । विकल्पविषयकविकल्पान्तराङ्गीकारेऽपि विकल्पानामसद्विषयत्वेन नार्थनिश्चायकत्वम् ॥


[^125]: एक एव घटः कालभेदेन यदा द्विवारं ज्ञानेन विषयीक्रयते, तदा विषयस्यैक्येऽपि ज्ञानव्यक्तिभेदः अनिवार्य एव । एवं सति नानाघटविषयकनानाज्ञानानामप्येकत्वं ज्ञानत्वाख्यानुगतजातिमन्तरा कथ व सम्भवेत् ?


[^126]: विशेषः—ज्ञानस्वरूपादिति शेषः ॥


[^127]: कार्यमिति विकल्प एवोच्यते यदि, आत्माश्रयः ॥


” ति व्यामूढभाषितम् ॥
  विकल्पानामपूर्वविषयकत्वाभावेऽपि प्रामाण्यम्  
यदपि विकल्पानां शब्दानां चान्यापोहविषयत्वसिद्धये प्रलपितम् “एकस्यार्थस्वभावस्य” इत्यादि  \[प्। १३\] —तदपि यत्किञ्चिदेतत्—
  
सर्वात्मना हि दृष्टोऽर्थः पुनर्न हि न दृश्यते ।  
प्रदर्शितं हि प्रामाण्यं गृहीतग्राहिणामपि ॥  

 
क्षणभङ्गे निरस्ते च देशकालादिभेदतः ।  
गृहितस्यापि भावस्य ग्रहणं न न युज्यते ॥  

 विकल्पानामपूर्वविषयकत्वसम्भवः  
अपि चास्मन्मते भिन्नैः धर्मैर्युक्तस्य धर्मिणः ।  
धर्मोऽस्य केन चित्कश्चित् प्रत्ययेन ग्रहीष्यते ॥  

  
विचित्रसहकार्यादिशक्तिभेदश्च[^128] धर्मिणः ।  
नानोपाध्युपकाराङ्गशक्त्यभिन्नात्मता कुतः ?  

[^128]: सर्वधर्मविशिष्टं वस्तु युगपदेव कुतो न गृह्यत इत्यत्राह—विचित्रेत्यादि ॥


 प्रामाण्यं न प्रयोजनाधीनम्  
यदि च नाम निर्विकल्पकेन सर्वात्मना परिच्छिन्नं वस्तु पुनः परिच्छिन्दन्ति विकल्पान्तराणि वैफल्यमश्नुवीरन्, किमेतावता तेषामप्रतीयमानार्थग्राहिता कल्पयितुं शक्यते ? न हि विरतपिपासस्य हिमकर पटलमफलमिति, तदेव रजतमिति[^129] कल्पयितुं पार्यताम् । तस्मात् दुराशामात्रमेतत् ॥
  
इत्थं चान्यापोहनिषेधात्मनि बाह्ये विकल्पानां शब्दानां च विषय इष्यमाणे भट्टकुमारिलोपन्यस्तदुस्तरदूषणासारवारणकारणं[^130] न हि किञ्चिदुत्पश्यामः ॥
  विकल्पानामारोपितविषयकत्वनिरासः  
यदपि तद्दूषणापनिनीषया विकल्पप्रतिबिम्बकमारोपिताकारमात्रव्यावृत्तिच्छायोपरक्तं किमपि परिकल्पितं  \[प्। ३२\] —तदपि न व्यवहार् पदवीमवतरितुमुत्सहते ॥
  
विकल्पो नाम बोधात्मा स च स्वच्छः स्वभावतः ।  
नासावितरसम्पर्कादृते कलुषतामियात् ॥  

[^129]: रजतेन प्रयोजनलाभात् रजतमिति इत्युच्यते ॥


[^130]: श्लोकवार्तिके अपोहवाद इति शेषः ॥


 
नूनमभ्युपगन्तव्यं किञ्चिदस्योपरञ्जकम् ।  
आन्तरं वासनारूपं बाह्यं वा विषयात्मकम् ॥  

  अपोहस्य बाह्यान्तरोभयरूपत्वाभावनिरासः  
यत्पुनर्विद्यते नान्तः न बहिः, तेन रज्यते ।  
विज्ञानमिति  \[प्। २३\]  मायैषा महती धूर्तनिर्मिता ॥  

 
विषया एव बुद्धीनां आञ्जस्येनोपरञ्जकाः ।  
वासनाविषयज्ञानजन्यत्वान्न तथोदिताः ॥  

 सामान्यस्य वस्तुत्वमावश्यकम्  
तस्मात् तत्र देशान्तरादौ वसता[^131] केनचिदर्थेन बुद्धयो रज्यन्ताम् ! एकान्तासता तु केनचिदारोपितेन तदुपरञ्जनमघटमानं मनोरथप्रायम् । न चैकान्तासन्नाकार आरोपयितुमपि शक्यते ॥
  विकल्पानां वस्तुसंस्पर्शित्वम्  
अपि च दर्शनपृष्ठभाविनो विकल्पाः तद्व्यापारकारिणः, व्यावृत्तं स्प्रष्टुमसमर्था व्यावृत्तिमात्रमबलम्बन्त इति यदुच्यते—तत्र दृश्यस्य सजातीयविजातीयव्यावृत्तत्वात् उभयव्यावृत्तिरस्तीति, तां[^132] स्पृशन्तो विकल्पाः कथं विजातीयव्यावृत्तिमेव स्पृशेयुः ?
  
उभयावमर्शे सत्येषां पौनरुक्त्यादानर्थक्यमिति चेत्—नानर्थक्यम्— प्रमाणवर्गे निपतन्तः काममनर्थका[^133] भवन्तु, अर्थान्तरं वाऽऽलम्बन्ताम् ! व्यावृत्तिं त्वबलम्बमाना अंशतो नेति न श्रद्दध्महे ॥
   विकल्पे सामान्यविषययकत्वमावश्यकम्  
सजातीयविजातियव्यावृत्त्योर्न च भिन्नता ।  
यतोऽन्यतरसंस्पर्शो विकल्पे नप्रकल्पते ॥  

[^131]: वसता—इत्यनेन वस्तुत्वं सामान्यस्योच्यते ॥


[^132]: तां—व्यावृत्तिम् ॥


[^133]: काममित्यादि—स्वकारणानुरोधि प्रमाणम्, न प्रयोजनानुरोधि ॥


 
सजातीयविजातीयव्यावृत्त्यवमर्शे तु दर्शनवदसाधारणग्राहिण एव विकल्पाः स्युरिति सामान्यनिबन्धनसम्बन्धग्रहणादिव्यवदाराभावात् शब्दानुमाने प्रलयं[^134] प्रतिपद्येयाताम् ॥
  अपोहस्य बाह्यत्वमान्तरत्वं वाऽऽवश्यकम्  
व्यावृत्तिरपि बाह्या चेत्; तदवस्था कौमारिलदूषणाशनिः । आन्तरत्वे तु न तया विकल्पोपरागः कर्तुं शक्यः । नान्तः, न बहिरिति तु भणितिभङ्गीमात्रम्[^135] ॥
  व्यावृत्तेर्वस्तुत्वमावश्यकम्  
तत्तादृशं किञ्चित् ? न किञ्चिद्वा ? न किञ्चिच्चेत् न—तेन[^136] विकल्पा नामनुरञ्जनस्योपपादयितुमशक्यत्वात् । अत्यन्तमसतश्च खरविषाणादेः व्यवहारविषयत्वाभावात्, असत्ख्यातिनिरसननीतिमेवात्रोत्तरं करिष्यामः ॥
  
किञ्चिच्चेत्, नूनमन्तः, बहिर्वा तेन भवितव्यमेव । अतः कुमारिलादिष्टदूषणापनिनीषया योऽयमुत्प्रेक्षितः पन्था नूतनः—सोऽपि सङ्कटः । तस्मात् यथाऽध्यवसायमेव तत्त्वमिति युक्तम् ॥
   सामान्यस्य पदार्थान्तरसंसर्गित्वोपपत्तिः  
बाह्ये च वस्तुनि शब्दान्तरोपनीयमानभावाभावसम्बन्धाद्यपि न न युज्यते । सर्वस्य गौरित्यादिशब्दजनितस्य ज्ञानस्यास्तित्वाद्यनपेक्ष्य[^137] सामान्यमात्रविषयत्वात् । आकाङ्क्षानिराकरणाय अस्तिनास्तिपदान्तरं प्रयुज्यमानं सम्बन्ध्यते । नियतरूपता निश्चितनिजरूपे वस्तुनि वस्त्वन्तरस्य व्यवच्छेदनिबन्धना[^138] सिध्यत्येव; घटो घट एव, न पट इति । नैतावता तदपोह एव प्रत्याय्यो भवतीत्यलमतिक्षोदेन !
  जातिसमर्थनोपसंहारः  
बाह्यार्थविषय एवं[^139] व्यवहारो घटत इत्ययं कस्मात् ?  
दृश्यविकल्प्यावर्थावेकीकृत्य प्रवर्तते पुरुषः ॥  

[^134]: प्रलयमित्यादि—अतः व्यावृत्त्यपेक्षयाऽधिकस्य सामान्यस्य विकल्पविषयत्वमावश्यकम् ॥


[^135]: भणितिभङ्गीमात्रं—तृतीयप्रकाराभावात् ।


[^136]: तेन—तुच्छेन ॥


[^137]: शब्दानुमाने हि सामान्यमुखेनैव प्रवर्तेते ॥


[^138]: निबन्धना नियतरूपता—इत्यन्वयः ॥


[^139]: एवं—कल्पितेनैवापोहेन ॥


 
एकीकारश्च कीदृक् ? यदि पृथगपतिः, तर्हि मूर्छाद्यवस्था-  
साम्यं, तत्र प्रवृत्तिः कथमथ किमपि प्रस्फुरत्यर्थरूपम् ।  
तत् दृश्यं चेत्, अपोहव्यवहृतिरफलाऽथ द्वितीयं चकास्ति  
स्वेनाकारेण तस्मिन् सति सुनिपतिते चेष्टते कः सचेताः ?  

 
स्फुरति यदि विकल्प्यं दृश्यरूपेण कामं  
स भवति विपरीतप्रत्ययो नाविवेकः ।  
न वितथमतिबीजं विद्यते चेह किञ्चित्  
न च रविकरनीरज्ञप्तिबद्वाधिका धीः ॥  

  
अर्थप्राप्तिरतः सदर्थविषयज्ञानप्रबन्धोद्गता  
साक्षादेव मणिप्रभामणिमतिन्यायेन किं कथ्यते ।  
प्रामाण्ये सविकल्पकस्य कथिते बाह्यार्थसिद्धिः स्थिता  
तद्व्यक्त्याकृतिजातिवाच्यकलने तावत्प्रवर्तामहे ॥  

 
—इत जातिवादः—
  पदशक्तिः कुत्र  
एवं सिद्धे बाह्येऽर्थे, निरस्तेषु तदपहारिषु तथागततस्करेषु अधुना विचार्यते गोशब्दः किमाकृतेर्वाचकः ? उत व्यक्तेः ? अथ जातेः ? इति ॥
  आकृतिपदस्यार्थः  
तत्राकृतिपदेनेह संस्थानमभिधीयते ।  
सूत्रे[^140] पृथगुपादानात् न जातिर्जैमिनीयवत् ॥  

[^140]: सूत्रे—“व्यक्त्याकृतिजातायस्तु पदार्थः” इत्यत्र ॥


 
जैमिनिर्हि “आकृतिस्तु क्रियार्थत्वात्”  \[जै। सू। ९-३-३३\]  इत्याकृतिं जातिमुपदिशति । भाष्यकारोऽपि “सास्नादिविशिष्टाऽऽकृतिरिति ब्रूमः”  \[शा। भा। १-१-५\]  इति ब्रुवाणः तथैव व्यवहरति । वार्तिककृताऽपि व्याख्यातम्  \[श्लो। वा। १-१-५, आकृति-वाद ३\] —
  “
जातिमेवाकृतिं प्राहुः व्यक्तिराक्रियते[^141] यया ।  
सामान्यं तच्च पिण्डानां एकबुद्धिनिबन्धनम् इति ॥  

[^141]: “आक्रियते—निरूप्यत इत्यर्थः” इति न्यायरत्नाकरः ॥


”  जात्याकृत्योभदः  
इह तु “व्यक्त्याकृतिजातयस्तु पदार्थः”  \[गौ। सू। २-२-६८\]  इति सूत्रकारः पृथगाकृतिं जातेरवोचदिति संस्थानमेवाकृतिं मन्यते ।  लोकोऽपि अवयवसन्निवेशात्मिकामाकृतिं व्यपदिशति—“यत्राकृतिस्तत्र गुणा वसन्ति” इति । तस्मादवयवसन्निवेश एव आकृतिरुच्यते ॥
  
तस्याश्च शब्दार्थतोपपद्यते, न वा ? इति परीक्षार्हत्वमस्त्येव, न जैमिनीयवदुपेक्षितुं सा[^142] युक्तेति । तद्व्यक्त्याकृतिजातिसन्निधौ प्रयोगात् गोशब्दस्य कोऽर्थ इति विचार्यते ॥
  आकृतिशक्तिवादोपक्षेपः  
तत्राकृतिवादिनस्तावदाहुः—प्रयोगप्रतिपत्तिभ्यां किल शब्दार्थनिश्चयः । वृद्धाः स्वार्थे तद्व्यवहरन्तः यस्मिन्नर्थे गोशब्दं प्रयुञ्जते, श्रोतारश्च यमर्थं ततः प्रतिपद्यन्ते, स तस्यार्थः ॥
  
तत्र, यदि गोशब्दः केसरादिमति न प्रयुज्यते, सास्नादिमति च प्रयुज्यते, तदसाधारणसन्निवेशविषय एवावगम्यते । प्रत्यक्षविषये गौरित्यादिपदं प्रयुज्यते । प्रत्यक्षं चाकृतिविषयम् । अश्वपिण्डसन्निवेशाद्विलक्षणो हि गोपिण्डसन्निवेश इन्द्रियेण प्रतीयते । तत्कृतमेव वस्तूनामितरेतरवैलक्षण्यम् । अतः प्रत्यक्षविषये पदं प्रवर्तमानं आकृतामेव वर्तितुमर्हति । प्रेषणादिक्रियायोगश्च व्यक्तिद्वारक आकृतेर्भविष्यतीति यदुक्तं—
  आकृतिशक्तिवादनिरासः  
तदयुक्तं प्रतिव्यक्ति भिन्नसंस्थानदर्शनात् ।  
आनन्त्यव्यभिचाराभ्यां सम्बन्धज्ञप्त्यसम्भवात् ॥  

[^142]: सा—अवयवसन्निवेशविशेषात्मिका आकृतिः ॥


  
न नियतस्य शाबलेयसन्निवेशस्य गोशब्दो वाचकः, तदभावेऽपि[^143] बाहुलेयसन्निवेशदर्शनात् । न च त्रैलोक्यान्तर्गतसकलगोपिण्डगतसन्निवेशवचनत्वमवगन्तुं शक्यम्, आनन्त्यात् । ततश्च नाकृतिः शब्दार्थः, तस्यां क्रियाऽनुपपत्तेः । न हि प्रेषणादिक्रियासाधनं सन्निवेशः, अपि तु व्यक्तिः ॥
  
न च गामानयेत्युक्तः सत्यामपि तदाकृतौ ।  
चित्रप्रस्थमयं किञ्चित् गामानयति बुद्धिमान् ॥  

[^143]: तदभावेऽपि—शाबलेयसन्निवेशाभावेऽपि । अनेन व्यभिचारः प्रदर्शितः । समनन्तरवाक्येनानन्त्यं प्रदर्श्यते ॥


 आकृतेश्शब्दार्थत्वेऽतिप्रसङ्गः  
ननु ! जातिवाच्यत्वपक्षेऽपि गोत्वजातेः सर्वगतत्वात् किमिति मृद्गवानयनं नानुष्ठीयते ?—उच्यते—हस्ती तर्हि कथं नानीयते ? सर्वगतत्वाज्जातेः[^144] । अथ सर्वत्रास्तित्वेऽपि व्यञ्जकव्यक्तिनियमेनापह्नूयते— हन्त ! तर्हि सास्नादिमत्प्राणी गोत्वजातेरभिव्यञ्जकः, न मृद्गव इति नातिप्रसङ्गः । सन्निवेशस्य च तत्र भावात् तद्वाच्यत्ववादिनः नैनमतिप्रसङ्गमतिक्रामन्ति ॥
  शब्दानामाकृतिवाचकत्वे शुक्लादिशब्दसामानाधिकरण्यासम्भवः  
किञ्चाकृतिवचनत्वे गोशब्दस्य शुक्लादिगुणवाचिभिः पदान्तरैः सामा नाधिकस्ण्यं न प्राप्नोति[^145] । न हि शुक्लादिगुणा आकृतिवृत्तयः, अपि तु व्यक्तिवृत्तयः । तत्सामानाधिकरण्यादिबलवत्तया वरं व्यक्तिः शब्दार्थ इष्यताम् ॥
   आकृतेश्शब्दार्थत्वं निरर्थकम्  
व्यक्तौ तावत् क्रियायोगः जातौ सम्बन्धसौष्टवम्[^146] ।  
नाकृतौ द्वयमप्येतत् इति तद्वाच्यता कुतः ?  

[^144]: जातेः—गोत्वादिजातेः ॥


[^145]: आकृतेरपि शौक्ल्यवत् व्यक्तिविशेषणत्वात् ॥


[^146]: सम्बन्धः—शब्दार्थसम्बन्धः । तत्र सौष्टवं अनुगमसौलभ्यम् ॥


 
जातिव्यक्त्योरतः कार्या वाच्यत्वे सम्प्रधारणा ।  
तत्र व्यक्त्यभिधेयत्ववादिभिस्तावदुच्यते ॥  

 व्यक्तेश्शब्दार्थत्वे सौलभ्यम्  
प्रयोगचोदनासामञ्जस्यात्[^147] व्यक्तिः शब्दार्थः । आलम्भनविंशनप्रोक्षणादिचोदनाः जातौ न सङ्गता भवन्ति । न हि जातिरालभ्यते विशस्यते, प्रोक्ष्यते वा ॥
  
अपि च षट् देयाः, द्वादश देयाः, चतुर्विशतिर्देया इति न जातिः, षडादिसङ्ख्याभिर्युज्यते; अपि तु व्यक्तिः । तस्मात् सैव शब्दार्थः ॥
  जातेश्शब्दार्थत्वेऽनुपपत्तिः  
अपि च “यदि पशुरुपाकृतः पलायेत, अन्यं तद्वण तद्वयसमालभेत” इति यदि जातिः शब्दार्थः स्यात्, अन्यस्यालम्भो नावकल्पेत, अन्यस्यानीय मानस्य पशुद्रव्यस्य सैव जातिः । तत्रान्यत्वसम्बन्धो व्यक्तेरवकल्पते, न जातेरित्यतोऽपि व्यक्तिः शब्दार्थः ॥
  व्यक्तेश्शब्दार्थत्वं स्वरसम्  
चयापचयसङ्घातस्वस्वामित्वादिकल्पनाः ।  
यान्ति व्यक्त्यभिधेयत्वपक्षे झडिति सङ्गतिम् ॥  

[^147]: चोदनायास्सामञ्जस्यमेवानन्तरवाक्येषु वर्ण्यते ॥


  
न व्यक्तिर्लक्षणाद्वारं इयत्कार्यं च युज्यते ।  
वक्रः पन्था न गन्तव्यः प्रष्ठे वहति वर्त्मनि ॥  

 
उपलक्षणमाश्रित्य[^148] जातिसम्बधवेदनम् ।  
प्रसेत्स्यतीति नानन्त्यव्यभिचारकृतो ज्वरः ॥  

[^148]: केवलव्यक्तेश्शब्दार्थत्वे आनन्त्यं व्यभिचारश्च दुर्वार इत्याशङ्कां परिहरति— उपलक्षणमित्यादिना ॥


 
किञ्च प्रत्यक्षविषये वृत्तिः पदस्येष्टा परैरपि ।  
निष्कृष्टं न च सामान्यमात्रं प्रत्यक्षगोचरः ॥  

 
व्यक्तेरेव पदार्थत्वं तस्मादभ्युपगम्यताम् ।  
तथाच बुद्धिस्तत्रैव श्रुतशब्दस्य जायते ॥  

 व्यक्तेश्शब्दार्थत्वे मीमांसकाक्षेपः  
तदेतज्जैमिनीयैर्न क्षम्यते । तथाहि—व्यक्तिमात्रं वा शब्दार्थ इष्यते ? विशिष्टा[^149] वा व्यक्तिः ? न तावत् व्यक्तिमात्रम्; न हि यस्यां कस्याञ्चिद्व्यक्तौ गोशब्दं वक्तारः प्रयुँजते । न च यां काञ्चिद्व्यक्तिं गोशब्दात् श्रोतारः प्रतिपद्यन्ते ॥
  
अथ गोत्वविशिष्टव्यक्तिः शब्दार्थ इत्युच्यत, गोत्वमेव हि तर्हि गोशब्दार्थः, न व्यक्तिः । कथम् ? श्रूयताम—यदि हि व्यक्तिः शब्दार्थो भवेत्, व्यक्त्यन्तरेषु न प्रयुज्येत । अथ व्यक्त्यन्तरेऽपि प्रयुज्यते, सर्वव्यक्तिसाधारणस्तर्हि तस्यार्थः, न व्यक्तिः ॥
   जातेरनुगमकत्वमात्रान्न निर्वाहः  
ननु ! व्यक्त्यन्तरमपि व्यक्तिरेव । सोऽयं व्यक्तौ गोशब्दः प्रयुक्तः, न सामान्ये—मैवम्—व्यक्तौ चेत् गोशब्दः प्रयुज्यते, कर्कादिव्यक्तावपि प्रयुज्येत । यत्र प्रयोगोऽस्य दृष्टः, तत्र प्रयुज्यत इति चेत्; अद्य जातायां गवि मा प्रयोजि, न हि तत्र प्रयोगोऽस्य दृष्ट इति । तस्माद्दर्शनमकारणम्,[^150] प्रतिव्यक्ति तस्यासम्भवात् ॥
  
व्यक्तौ शब्दार्थे “इयं वा गौः, इयं वा गौः” इति प्रतिपत्तिः स्यात्, न[^151] तु “इयमपि गौः” इति । भवति चैवं प्रतीतिः । न चायमविद्यमाननियन्तृक एव यदृच्छाशब्दप्रयोगः प्रवर्तत इति नियामकमस्य चिन्त्यम् ॥
  
गोत्वमेव नियामकमिति चेत्, आयुष्मन् ! साधु बुध्यसे । किन्तु तद्गोत्वमवगतमनवगतं वेति वक्तुमर्हसि । नानवगतम्, अतिप्रसङ्गात् । अवगतं चेत्, कुतस्तदवगच्छामः ? शब्दात्, अन्यतो वा ? नान्यतः; प्रमाणान्तरासन्निधानात् । शब्दाच्चेत्, तर्हि शब्दः प्रथमतरं[^152] गोत्वे वर्तितुमर्हति, “नागृहीतविशेषणा विशिष्टे बुद्धिः” इति न्यायात् ॥
  जातेर्व्यक्तिविशेषणतया शब्दार्थत्वासम्भवः  
ननु ! जातिं विशेषणत्वेन, व्यक्तिं च विश्येष्यत्वेन वक्ष्यति गोशब्दः;
   
न शक्नोति वक्तुं, अतिभारप्रसङ्गात् । न च व्यक्त्यवगतौ गतिरन्या नास्ति, यत इयन्तं शब्दे भारमारोपयेम । न हि वयं व्यक्तिप्रतिपतिं भवन्तमपह्नुमहे । नापि भवन्तीं जातिप्रतिपत्तिमपह्नुमहे, उभयप्रतीतेः प्रत्यात्मवेदनीयत्वात् । उभयत्र चाभिधात्री शक्तिरतिभारा शब्दस्य, अन्यतरप्रतीत्या चान्यतरप्रतीतिसिद्धेः । तत्र किं जातौ वर्तमानः शब्दः व्यक्तिं, आहोस्विद्व्यक्तौ वर्तमानः जातिमाक्षिपत्विति विचारणायां—जातेर्विशेषणत्वात्पूर्वतरं[^153] प्रतिपत्तिरिति सैव शब्दस्यार्थो भवितुमर्हति । तस्यां च शब्दादवगतायां तत एव व्यक्त्यवगमः सेत्स्यतीति नोभयत्र शाब्दो व्यापारः ॥
  गवादिपदानां दण्ड्यदिपदवैलक्षण्यम्  
ननु ! दण्डिशब्दादिव विशेषणं च जातिं, विशेष्यां च व्यक्तिं गोशब्दादेव प्रतिपत्स्यामहे । कोऽस्यातिभारः ?
  
विषमोऽयं दृष्टान्तः । तत्र हि प्रकृतिप्रत्ययविभागेन द्वयप्रतीतिरवकल्पते । दण्डशब्दः प्रकृतिर्विशेषणमभिवदति । मत्वर्थीयप्रत्ययश्च विशेष्यमिति । गोशब्दे तु नैष न्यायः सम्भवति । तत्र न विशेषणे[^154] दण्डिशब्दो वर्तते, न च विशेष्ये दण्डशब्दः । इह तु गोशब्द एक एव  विशेषणे विशेष्ये वा वर्तते । विशेष्ये वर्तमानो विशेषणे प्रमाणान्तरमपेक्षते । विशेषणे तु वर्तमानः तदवगमय्य, विशेष्यमप्याक्षिपतीति न कश्चिद्दोषः ॥
  शब्दाद्व्यक्तिबोधानुभवः अन्यथासिद्धः  
तदिदमात्मप्रत्यक्षं,[^155] यत् शब्दे उच्चरिते व्यक्तिरवगम्यत इति । सा किं शब्दात्, उत जातेः ? इति विवेको न प्रत्यक्षः । स युक्त्याऽवगम्यते । शब्दस्य द्वयाभिधाने यत्नगौरवात्, विरम्यव्यापारस्य चासंवेदानात्, अन्तरेणापि च शब्दं[^156] जात्यवगमे व्यक्तिप्रतीतिदर्शनात् जातित एवैषा व्यक्तिप्रतीतिः; जातिप्रतीतिश्च शब्दादिति निश्चीयते । भवद्भिरपि च विशेषणज्ञानपूर्विका विशेष्यावगरतिरङ्गीकृतैव । यथाऽऽह कणव्रतः—“समवायिनः श्वैत्याच्छवैत्यबुद्धेश्च श्वेते बुद्धिस्ते कार्यकारणभूते”  \[वै। सू। ८-१-९\]  इति ॥
  शब्दात् व्यक्तिबोधनैयत्यं नास्ति  
यत्पुनरभिहितम्—आलम्भनविशसनप्रोक्षणादिक्रियायोगात् व्यक्तिः शब्दार्थ इति—तदप्यनैकान्तिकम्—जातावपि क्वचित् क्रियायोगदर्शनात्— “श्येनचितं चिन्वीत” इति ॥
  व्यक्तेः कुत्रचित् क्रियान्वयायोगः  
ननु ! अत्रापि व्यक्तेरेव कार्याङ्गता, नामूर्ताया जातेः— मैवम्—न ह्यत्र श्येनः साधनत्वेन निर्दिश्यते “पशुना यजेत”  इतिवत् । “कर्मण्यग्न्याख्यायाम्”[^157]  \[पा-सू-३-२-९२\]  इति त्वभियुक्तस्मरणात् चयननिर्वर्त्यः श्येन इति शब्दार्थोऽवगम्यते । न च येनव्यक्तिः चयनेन निर्वर्तयितुं पार्यते । “अग्न्याख्यायां” इति हि स्मर्यते । न हीष्टकानिचयेन पतत्री अभिनिर्वर्तते । तदाकारस्त्वग्निरभिनिर्वर्त्यत इति अत्र जातेः क्रियाङ्गत्वं न व्यक्तेः ॥
  सादृश्यं जातिमूलकमेव, न व्यक्तिमूलकम्  
ननु ! व्यक्त्या सादृश्यं सम्पादयिष्यते—न शक्यते सम्पादयितुम्, व्यक्त्यन्तरवैसादृश्यस्यापि सम्भवात् । यो ह्येकया व्यक्त्या सदृशः, सोऽन्यैर्विसद्शोऽपि भवति ॥
  अमूर्तानामपि साधनत्वसम्भवः  
यत्तु अमूर्ताया जातेर्नं क्रियाङ्गत्वमिति—नैष दोषः । अमूर्तानामपि गणकर्मणां साधनभावोपपत्तेः—“अरुणया क्रीणाति” “अभिक्रामं जुहोति” इति । व्यक्त्याक्षेपद्वारेण चालम्भनविशसनप्रोयोगचोदनासु साधनत्वं जातेरुपपत्स्यते ॥
  
लक्षितव्यक्तिसाध्यं[^158] तु तत्साध्यं कार्यमिष्यते ।  
यथा भूतेन्द्रियोत्पाद्यं आत्मकर्तृकमुच्यते ॥  

[^149]: विशिष्टा—जातिविशिष्टा ॥


[^150]: दर्शनं—“यत्र प्रयोगोऽस्य दृष्टः” इत्यवोक्तं दर्शनम् । असम्भवात्—जगति विद्यमानसर्वगवां केनापि द्रष्टुमशक्यत्वात् ॥


[^151]: न त्वित्यादि । व्यक्तिद्वयानुगमिकायाः जातेश्शब्दार्थत्वाभावात् । नियन्तृकः—नियामकः ॥


[^152]: प्रथमतरं—गोरुपस्थापनात्प्रागिति यावत् ॥


[^153]: जातेरित्यादि—इदमत्र तत्त्वं—प्रत्यक्षं व्यक्तिद्वारा जातिं गृह्णाति । शब्दस्तु जातिद्वारा व्यक्तिम् । तत्र प्रत्यक्षस्थले प्रापकान्तराभावात्, उभयत्रापि सन्निकर्षसत्वाच्च प्रत्यक्षमेव प्रमाणम् । शाब्दस्थले तु लक्षणायाः, अर्थापत्तेर्वा सम्भवात् न व्यक्तिबोधनव्यापारभारः शब्दस्योपरि निक्षेप्तुं युक्त इति जातिरेव पदार्थः, व्यक्तिस्तु वाक्यार्थः स्यात्कामम् । पदादनुपस्थितस्यापि शाब्दबोधे भानसम्भवादिति ।


[^154]: विशेषणे—केवले इति शेषः । इह त्वित्यादि । “विशेष्यं नाभिधा गच्छेत् क्षीणशक्तिर्विशेषणे” इतिवत्, “विशेष्ये क्षीणशक्तिश्च नैव गच्छेद्विशेषणम्” इत्यपि तुल्यन्यायात्समानमिति भावः ॥


[^155]: आत्मप्रत्यक्षं—स्वानुभवः । शब्दे श्रुते व्यक्तिबोधः न निह्नूयते । कार्यमनुभवसिद्धं, न कारणमित्यर्थः ॥


[^156]: शब्दं इत्यस्य व्यक्ति—इत्यादिना सम्बन्धः ॥


[^157]: कर्मणीत्यादि—अनेन अग्न्याधानस्थानवाचकात् चिञ्चयने इति धातोः क्विप् विहिता । श्येन इव चितः श्येनचित् इति दृष्टान्तः । तथा च “श्येनचित्” इत्यत्र श्येनशब्दः श्येनसदृशे लाक्षणिकः । श्येनाकृतिकमग्न्याधानस्थानमित्यर्थः ॥


[^158]: पशुपदेन लक्षितया व्यक्त्या आलम्भनविशसनाद्युपपत्तिः, यथा हस्तेन कृते कार्ये “पुरुषेण कृतं” इति, चक्षुरादौ पश्यति “पुरुषः पश्यति” इति च व्यवहारः ॥


  
आत्मा तावत् सर्वकर्मस्वधिकृतः, कर्ता च । स चामूर्तत्वात् देहेन्द्रियद्वारेण औदुम्बरीसम्मार्जनाज्यावेक्षणादीनि कार्याणि निर्वर्तयन् कर्ता तेषु भवति । एवं जातिरपि व्यक्तिवर्त्मना तन्निर्वर्तयन्ती साधनतां लप्स्यते ॥
  जात्यादीनां क्रियाङ्गत्वं सद्वारकम्  
अतश्च जातिरेवाङ्गं इति मीमांसका जगुः ।  
तस्याश्चेदं क्रियाङ्त्वं अन्यद्वारकमात्मवत् ॥  

 
एवं “षड्देयाः” इति, “अन्यं तद्वर्णमालभेत”  \[प्। ५०\]  इति च तद्वारकमेव योज्यम् । एतेनोपचयापचयसङ्घाताद्यपि व्याख्यातम् ॥
  
सम्बन्धग्रहणादिकार्यं च जातिपक्ष एव सूपपादम्, आनन्त्यव्यभिचारादिचोद्यानवकाशात् ॥
  प्रत्यक्षस्य व्यक्तिविषयकत्वेऽपि न तत्र शब्दशक्त्यावश्यकता  
यत्पुनरभ्यधायि  \[प्। ५३\] —प्रत्यक्षविषये पदं वर्तते । न च प्रत्यक्षस्य सामान्यमात्रं विषय इति—परिहृतं तत् वार्तिककृता । प्रत्यक्षस्य हि चित्रात्मकं वस्तु विषयः ॥
  “
न च तत्तादृशं किञ्चित् शब्दः शक्नोति भाषितुम् ।  
सामान्यांशानपोद्धृत्य पदं सर्वं प्रवर्तते  

”  
 \[श्लो। वा। आकृ। ६२\]  इति ॥
  
न हि नानाधर्मनिचयखचितचित्राकारवस्तुसमर्पणनिपुणमेकं[^159] किमपि पदमुपपद्यते । न च तत्र सम्बन्धग्रहणं सुकरमिति सामान्यांशनिष्ठमेव पदं युक्तम् । तस्माज्जातिरेव शब्दार्थ इति ॥
   व्यक्तेः शब्दवाच्यत्वसिद्धान्तः  
अत्राभिधीयते—न जातिः पदस्यार्थो भवितुमर्हति । पदं हि विभक्त्यन्तो वर्णसमुदायः, न प्रातिपदिकमात्रम् । तत्र च प्रकृतिप्रत्यया वितरेतरान्वितमर्थमभिदधाते इति स्थितम् । द्वितीयादिश्च विभक्तिः प्रातिपदिकादुच्चरन्ती प्रातिपदिकार्थगतत्वेन स्वार्थमाचष्टे । युगपच्च त्रितयं विभक्त्यर्थः—कारकं, लिङ्गं, सङ्ख्या च । न चैतत्त्रितयं प्रातिपदिकार्थे जातावन्वेति । न जातिः कारकम् । न च जातेः स्त्रीपुन्नपुंसकविभागः । न चास्या द्वित्वादियोग इति ॥
  लक्षणया न व्यक्तिबोधनिर्वाहः  
ननु ! व्यक्तिलक्षणया सर्वमुपपत्स्यते इत्युक्तम्—न च युक्तमुक्तम् —सकृत्प्रयुक्तं पदमंशेन कञ्चिदर्थमभिवदति । ततोऽर्थान्तरं लक्षयति । तद्गतत्वेन पुनः लिङ्गसङ्ख्याद्यभिधत्ते इति न प्रातीतिकोऽयं क्रमः[^160] ॥
  
साक्षात्तदन्वितत्वेन[^161] कथ्यमानं त्वसङ्गतम् ।  
तद्भवेदग्निना सिञ्चेत् इत्यादिविधिसन्निभम् ॥  

[^159]: एकमिति—व्यक्तिस्तु अनेकधर्मविशिष्टा । पदं तु एकैकधर्मविशिष्टमेव बोधयेत्, न समग्रां व्यक्तिम् । “नीलः” इत्युक्ते रूपमात्रं, “महान्” इत्युक्ते परिमाणमात्रं बोध्यते । अतः न पदं व्यक्तिवाचकम् ॥


[^160]: अपितु पदश्रवणसमनन्तरमेव “पशुना” इत्यादौ करणत्वपुंस्त्व-एकत्वविशिष्टा व्यक्तिरेवावगम्यत इति शेषः ॥


[^161]: जात्यन्वितत्वेन लिङ्गसङ्ख्यादिबोधनमत्यन्तविरुद्धम् ॥


 प्रत्ययार्थस्य सद्वारकान्वयनिरासः  
ननु ! पुंसीव सामान्ये कारकत्वं भविष्यति  \[प्। ६२\]  ।
  
कक्ष्यान्तरितमित्येषः युक्तो वैभक्तिकोऽन्वयः ॥
   
प्रातिपदिकार्थसामान्यगतत्वेनैव विभक्त्या स्वार्थोऽभिधीयते, न लक्षितव्यक्तिवृत्तित्वेन; यतोऽभिधानवैषम्यं स्यात् । स तु विभक्त्यर्थो जातौ साक्षादसम्भवत् कक्ष्यान्तरितो[^162] भविष्यति—नैतत्—आत्मनो[^163] ज्ञानप्रयत्नादियोगित्वेन कारकत्वोपपत्तेः । जातेस्तु साक्षान्न मनागपि व्यापारलेशसंस्पर्श इति स्वतो दुर्लभं तस्याः कारकत्वम् । अतः कथं तत्र विभक्त्यर्थान्वयः ?
  सङ्ख्यादेर्व्यक्तिगतत्वेनैव लोकानुभवः  
यदन्वितं च सङ्ख्यादि, तत्स्थत्वेन न कथ्यते[^164] ।  
कथ्यते यद्गतत्वेन, न तत्तेन समन्वितम् ॥  

[^162]: कक्ष्या—व्यक्तिरूपा ॥


[^163]: अन्ततः पुरुषाधिष्ठानमन्तरा हि चक्षुः न पश्येत् ॥


[^164]: पदैरितिशेषः ।


 
न च व्यवहितव्यक्तिप्रतीतिं मन्यते जनः ।  
नान्यथाऽनुपपत्त्याऽपि क्रमसंवेदनं क्वचित् ॥  

 
जनयन्तीं[^165] च पश्यामः व्यक्तिं जात्यनुरञ्जिताम् ।  
सङ्ख्यादियोगिनीं चेति सा वै धत्ते पदर्थताम् ॥  

[^165]: जनयन्तीं—बोधयन्तीम् ॥


 आकृतेरपि शब्दवाच्यत्वम्  
जातेः कार्यान्वयः श्येनचितमित्यभ्यधायि यत् ।  
तत्र संस्थाननिर्देशात् न जातेः काचिदङ्गता ॥  

  
श्येनव्यक्त्या चेत् सादृश्यमिष्टकाकूटस्य नास्ति, व्यक्त्यन्तरेण व्यभिचारात्  \[प्। ५५\] ; न तराममूर्तया जात्या सादृश्यमाकाशेनेव तस्यावकल्पत इति स्पर्धोदाहरणमात्रमेतत् ॥
  जात्याश्रयव्यक्तेः पदवाच्यत्ववर्णनम्  
अन्येषु तु प्रयोगेषु गां देहीत्येवमादिषु ।  
तद्वतोऽर्थक्रियायोगात् तस्यैवाहुः पदार्थताम् ॥  

 
पदं तद्वन्तमेवार्थं आञ्जस्येनाभिजल्पति ।  
न च व्यवहिता बुद्धिः, न च भारस्य[^166] गौरवम् ॥  

[^166]: भारस्य—यः तादृशविशिष्टबोधनशक्तिमान्, तस्य कथं गौरवम् । अशक्तस्य तु गौरवम् ॥


 
सामानाधिकरण्यादिव्यवहारोऽपि[^167] मुख्यया ।  
वृत्त्योपपाद्यमानः सन् नान्यथा योजयिष्यते ॥  

[^167]: “नीलो घटः” इत्यादिसामानाधिकरण्यं शब्दस्य व्यक्तिवाचकत्व एव घटेत ॥


 
तस्मात् तद्वानेव पदार्थः ॥
  जात्याश्रयनिरूपणम्  
ननु ! कोऽयं तद्वान्नाम ? तत् अस्यास्तीति तद्वान् इति विशेष एव सामान्यवानुच्यते ॥
  
विशेषवाच्यत्वे चानन्त्यव्यभिचारौ तदवस्थौ । सामान्यं तु शब्दे नानुच्यमानं नोपलक्ष्यमाणं भवति । उभयाभिधाने च शब्दस्यातिभार इत्युक्तम्—उच्यते—नेदन्तानिर्दिश्यमानः शाबलेयादिविशेषः तद्वान् ।  न च सर्वस्त्रैलोक्यवर्ती व्यक्तिव्रातस्तद्वान् । किन्तु सामान्याश्रयः कश्चिदनुल्लिखितशाबलेयादिविशेषः तद्वानित्युच्यते । सामान्याश्रयत्वाच्च नानन्त्यव्यभिचारयोस्तत्रावसरः ॥
  व्यक्तिवाचकत्वेऽपि गौरवाभावः  
न च विशेषणमनभिधाय विशेष्यमभिदधाति शब्द इत्यभ्युपगच्छामः, येनैनमतिभारेण पीडयेमहि । सामान्याश्रयमात्रे सङ्केतग्रहणात् तावन्मात्रं वदतः शब्दस्य कोऽतिभारः ?
  
एवं—“तद्वतो[^168] नास्वतन्त्रत्वात्” इत्यादिदूषणं परिहृतं भवति ॥ किञ्च—
  
प्रत्यक्षं न हि निष्कृष्टजात्यंशपरिवेष्टितम् ।  
तद्गोचरप्रवृत्तश्च शब्दस्तं कथयेत् कथम् ?  

[^168]: “तद्वतो नास्वतन्त्रत्वादुपचारादसम्भवात् । वृतिरूपस्य भिन्नत्वात् राज्ञि भृत्योपचारवत्” इति प्रमाणसमुच्चयस्य श्लोकः । शब्दः न जात्याश्रयवाचकः । तत्र हेतुः अस्वतन्त्रत्वादित्यादि ॥


 
तस्मात् प्रत्यक्षविषये प्रवर्तमानं तत्समानविषयमेव भवितुमर्हति पदम्, न सामान्यमात्रनिष्ठम् ॥
  सामान्यविशेषयोः युगपद्ग्रहणाक्षेपः  
युगपन्ननु संवित्तिः विशेषणविशेष्ययोः ।  
प्रत्यक्षेऽपि न दृष्टैव न च युष्माभिरिष्यते ॥  

 
कार्यकारणभावो[^169] हि तद्धियोर्भवतां मते ।  
तस्माद्विशेषणे जातौ पूर्वमिन्द्रियजा मतिः ॥  

[^169]: विशिष्टबुद्धिं प्रति विशेषणज्ञानस्य कारणत्वात् प्रथमं विशेषणमात्रविषयकमेव प्रत्यक्षं सिद्धान्तेऽप्यङ्गीकुतम्—इत्याक्षेपाभिप्रायः । समाधानन्तु—तत्तु विशेषणज्ञानं निर्विकल्पकं, अतीन्द्रियम् । सविकल्पके तु जातिविशिष्टमेव वस्तु इन्द्रियेण गृह्यति इति प्रत्यक्षं विशिष्टविषयकमेवेति ॥


  
पदादपि तदायत्तसम्बन्धज्ञप्त्यपेक्षिणः ।  
तत्रैव बुद्धिरित्येव न व्यक्तेरपि वाच्यता ॥  

 प्रत्यक्षस्येव शब्दस्यापि विशिष्टनिष्ठत्वम्  
उच्यते—प्रत्यक्षे तावत् द्वयोरपि विशेषणविशेष्ययोः इन्द्रियविषयत्वम् । सामान्येऽपि संयुक्तसमवायादिन्द्रियं प्रवर्तमानं विशेषणवत् विशेष्यमपि विषयीकरोति । न हि सामान्यं प्रत्यक्षं, विशेषोऽनुमेय इति व्यवहारः । एवं गुणमात्रग्राहिणीन्द्रिये गुणिनोऽनुमेयत्वं स्यात् । न चैवमस्ति । तस्माद्विशेष्यपर्यन्तं प्रत्यक्षम् । तथा पदमपि तत्तुल्यविषयं, न तु सामान्यमात्रनिष्ठमिति युक्तम् ॥
  व्यक्तिवाचकत्वे आनन्त्यादिपरिहारः  
यत्तु—“सामान्यांशानपोद्धृत्य पदं सर्वं प्रवर्तते”  \[प्। ५६\]  इति— तत् केवलव्यक्त्यभिधाने सति आनन्त्यव्यभिचारभयादुच्यते । तद्वदभिधाने तु तद्भयं नास्तीति न शुद्धजात्यभिधायितया शब्दः सङ्कोचनीयः ॥
  शब्दप्रत्यक्षयोर्वैलक्षण्योपपादनम्  
ननु ! न सर्वात्मना प्रत्यक्षतुल्यविषयः शब्दः, प्रतिपत्तिसाम्यप्रसङ्गात् । न च शब्दात् इन्द्रियाच्च तुल्ये प्रतिपत्ती भवतः । तदुक्तं—
  
“अन्यथैवाग्निसम्बन्धात् दाहं दग्धोऽभिमन्यते” प्र। सं  \[प्। ८२\] 
  
इत्यादि—उच्यते—पूर्वमेवैतत्परिहृतम् । सकलविशेषग्रहणाग्रहणाभ्यां  प्रतिपत्तिविशेषसिद्धेः । धर्म्यभिप्रायेण च सम्प्लवस्योक्तत्वात् । नैतावता सामान्यमात्रे निष्ठः शब्दो भवति ॥
  शब्दस्य जातिमात्रवाचकत्वानुपपत्तिः  
अपि च निष्कृष्टसामान्यांशवचनत्वे पदस्येष्यमाणे गोशब्दात् गोत्वशब्दाच्च तुल्ये प्रतिपत्ती स्याताम् । “गौः शुक्लः” इतिवच्च “गोत्वं शुक्लं” इति बुद्धिः स्यात् । चातुर्वर्ण्यादिवच्च स्वार्थं एव गोशब्दात् भावप्रत्ययः त्वतलादिः स्यात् ॥
  
अथ मन्येथाः—आक्षिप्तव्यक्तिकां जातिं गोशब्दो वक्ति । भावप्रत्ययान्तस्तु निष्कृष्टस्वरूपमात्रनिष्ठामिति—तदनुपपन्नम्—अनाक्षिप्तव्यक्तिकाया जातेः कदाचिदप्यदर्शनात् ॥
  गो—गोत्वपदयोर्वैलक्षण्यम्  
अथ गोशब्दश्रवणवेलायां व्यक्तिसंस्पर्शवती जातिरवगम्यते । भावप्रत्ययान्ते तु गोशब्दे श्रुते तच्छून्याऽसौ प्रतीयत इति—यद्यवं आगतोऽसि मदीयं पन्थानम्—आश्रयवती चेज्जातिरुच्यते शब्देन जात्याश्रय उक्त एव भवति । नान्यथा हि साश्रयवत्युक्ता स्यात् । तदाश्रय परिहारेणाश्रयिसामान्यमात्रविवक्षायां त्वतलादयः प्रयुज्यन्ते । तथा चाहुः—“यस्य[^170] गुणस्य हि भावात् द्रव्ये शब्दनिवेशः, तदभिधाने त्वतलादयः”  \[म-भा-५-१-२-११९\]  इति । “गुणस्य हि भावात् द्रव्ये शब्द  निवेशः” इति तद्वद्वाच्यत्वपक्षसाक्षीण्यक्षराणि । सामानाधिकरण्यं च तत्रैवोपपद्यत इत्युक्तमेतत् । तस्मात्—
  
यथा[^171] विध्यन्तपर्यन्तो वाक्यव्यापार इष्यते ।  
तथैव व्यक्तिपर्यन्तः शब्दव्यापार इष्यताम् ॥  

[^170]: गुणं—अप्रधानं गुणजातिक्रियादिः । यादृशं प्रवृत्तिनिमित्तमादाय शब्दः प्रवृत्तः, तं भावप्रत्ययः अभिधत्ते ॥


[^171]: वाक्यव्यापारः नियोगः विध्यादिः । सः अङ्गं—विध्यन्तं विना न निण्पाद्य इति विध्यन्तविशिष्टस्यैव यथा आत्मलाभः, तथाऽत्रापि ॥


 
अनुपरतव्यापारे शब्दे तदवगमात् ॥
  अन्विताभिधानवादे व्यक्तिबोधावश्यकता  
येनान्विताभिधानं च पदानामभ्युपेयते ।  
सुतरां तेन वक्तव्या व्यक्त्यन्ता पदतो मतिः ॥  

 
न हि व्यक्त्यनपेक्षाणां जातीनामितरेतरम् ।  
अन्वयोऽनन्वितानां च नाभिधानमिति स्थितिः ॥  

 
गङ्गायां घोष इत्यादौ यथा सामीप्यलक्षणा ।  
नैवं गौः शुक्ल इत्यादौ गम्यते व्यक्तिलक्षणा ॥  

 
प्रयोगप्रतिपत्तिभ्यां वृद्धेभ्योऽध्यवसीयते ।  
तस्मात् गवादिशब्दानां तद्वानर्थ इति स्थितम् ॥  

 जात्याकृतिव्यक्तिषु शक्तिवादोपसंहारः  
तदिदमुक्तं सूत्रकृता—“व्याक्त्याकृतिजातयस्तु पदार्थः”  \[प्। ४७\]  इति । “तु”शब्दो विशेषणार्थः । किं विशेष्यते ? गुणप्रधानभावस्या नियमेन शब्दार्थत्वम् । स्थितेऽपि तद्वतो वाच्यत्वे क्वचित्प्रयोगे जातेः प्राधान्यं, व्यक्तेरङ्गभावः—यथा “गौर्न पदा स्प्रष्टव्या” इति सर्वगवीषु  प्रतिषेधोऽवगम्यते । क्वचिद्व्यक्तेः प्राधान्यं, जातेरङ्गभावः—यथा “गां मुञ्च” “गां बधान” इति नियतां काञ्चिव्द्यक्तिमुद्दिश्य प्रयुज्यते । क्यचिदाकृतेः प्राधान्यं, व्यक्तेरङ्गभावः, जातिर्नास्त्येव—यथा “पिष्टमय्यो गावः क्रियन्ताम्” इति सन्निवेशचिकीर्षया प्रयोग इति । सर्वसर्वगतत्वेऽपि जातेर्न मृदगवादौ[^172] विशिष्टा वृत्तिरित्युक्तम् । तदेवं गवाश्वादिशब्दानां तावत् तद्वानर्थ इति सिद्धम् ॥
  जातिरहितपदार्थस्थले गतिप्रदर्शनम्  
येषामर्थेषु सामान्यं न सम्भवति, तैः पुनः ।  
उच्यते केवला व्यक्तिराकाशादिपदैरिव ॥  

[^172]: मृदा निर्मितगोप्रतिमादौ ॥


 
एवं डित्थादिशब्दानां सञ्ज्ञात्वविदितात्मनाम् ।  
अभिधेयस्य सामान्यशून्यत्वाद्व्यक्तिवाचिता ॥  

 
एव हि द्रव्यशब्दा इत्युच्यन्ते ॥
  
ये पुनः कल्पितानेकभेदवृत्तिं[^173] प्रचक्षते ।  
वाच्यं तत्रापि सामान्यं अतीव ग्राहिकास्तु ते ॥  

[^173]: कल्पिताः—अनुमिताः, भेदाः—व्यक्तिभेदाः । कल्पान्तरादिगगनव्यक्तीरादाय गगनत्वादीनामपि सामान्यत्वसम्भवेऽपि डित्थादौ न तथेत्याशयः ॥ ये प्रचक्षते ते अतीव ग्राहिकाः इति नर्मोक्तिः ॥


 
न हि डित्थत्वसामान्यं दृश्यते गगनत्ववत् ।  
कल्पनायास्तु नो भूमिः काचिदस्ति विपश्चिताम् ॥  

  गुणवाचिशब्देषु विशेषः  
गुणशब्दास्तु[^174] केचित् स्वजात्यवच्छिन्नं गुणमभिधाय तावत्येव विरमन्ति । केचित्तु गुणमभिधाय द्रव्यमप्याक्षिपन्ति, तत्सामानाधिकरण्य प्रयोगदर्शनात् ॥
  
गुणैकनियतास्तावत् गन्धरूपरसादयः ।  
गन्धत्वादिव्यवच्छिन्नगन्धादिगुणवाचिनः ॥  

[^174]: नीलादिपदानि गुणवाचीनि, गुणिनि लाक्षणिकानि । रूप-गन्धादिपदानि तु केवलगुणवाचकानि ॥


 
तेषां न द्रव्यपर्यन्ता वृत्तिः क्वचन दृश्यते ।  
न गन्धः पद्मं इत्यस्ति सामानाधिकरण्यधीः ॥  

 
न ह्येवं वक्तारो भवन्ति “चन्दनं गन्धः” “आम्रं रसः” इति ॥
  
गुणं शुक्लादिशब्दास्तु कथयन्तस्तदाश्रयम् ।  
द्रव्यमप्याक्षिपन्त्येव शुक्लोंऽशुरिति[^175] दर्शनात् ॥  

[^175]: अंशुः—अंशुकः, तन्त्ववयवः, सूर्यो वा ॥


 
शुक्लादयोऽपि शब्दाः गुणपदोपबन्धसङ्कोचितशक्तयः भावप्रत्ययान्तपदवत् गुणमात्राभिधान एव पर्यवस्यन्ति—“शुक्लो गुणोऽश्वः” “शौक्ल्यमश्वः” इति सामानाधिकण्यप्रयोगादर्शनात् ॥
  क्रियावाचिशब्दानां शक्तिप्रकारः  
क्रियाशब्दाश्च द्विविधा भवन्ति—केचित् कर्तरि कर्मणि करणे वा प्रयुज्यन्ते, केचिद्भावमात्रवचना एव । कर्त्रादिवाचिनस्तावन्निमित्तीकृत्य काञ्चन क्रियां तद्योगिद्रव्ये वर्तन्ते, पाचकादयः ॥
   
यत्रापि तत्क्रियायोगः तदानीं नोपलभ्यते ।  
तत्रापि योप्यतां दृष्टवा शब्दं तज्ज्ञाः प्रयुञ्जते ॥  

 
न हि “पाचकः” “लावकः” इति प्रवृत्तक्रिय एवोच्यते, अन्यदाऽपि तथा तथा व्यवहारात् ॥
  
अन्ये[^176] पूर्वापरीभूतस्वभावपरिहारतः ।  
सिद्धरूपतया प्राहुः शब्दाः पाकादयः क्रियाम् ॥  

[^176]: अन्ये पाकादयः शब्दा इत्यन्वयः ॥  \[प्र। सं प्।-५०\] 


 
तदुक्तम्—“कृदभिहितो भावः द्रव्यवद्भवति, क्रियावच्च” इति । न चैकान्तेन परिहृतसाध्यमानावस्थैव तैः क्रियोच्यते; यत आह “क्रियावच्च”[^177] इति ॥
  प्रवृत्तिनिमित्ताभिधेययोर्भेदः  
अन्यत्प्रवृत्तौ शब्दस्य निमित्तमवगम्यते ।  
अभिधेयं तु तस्यान्यत् इत्ययं प्रथमः क्रमः ॥  

[^177]: चकारात् द्रव्यवदित्यस्य ग्रहणम् ॥


 
पाचकादिब्शदानां हि प्रवृत्तौ निमित्तं क्रिया । अभिधेयास्तु कर्त्रादयः ॥
  
क्वचित्पुनर्यदेवास्य स्यात् प्रवृत्तिनिबन्धनम् ।  
तस्यैव वाच्यता भावप्रत्ययान्तपदेष्विव ॥  

 
इत्येवं लेशतस्तावत् नाम्नां वृत्तिरुदाहृता ।  
आख्यातानां तु वाच्योऽर्थः पुरस्ताच्चर्चयिष्यते ॥  

  उपसर्गादीनां वाच्यार्थनिर्णयः  
उपसर्गानिपातानां नाम्नामिव विभागतः ।  
प्रयोगप्रतिपत्तिभ्यां अनेकार्थोऽवगम्यते ॥  

 
उपसर्गाः प्राचुर्येण क्रियायोगे वर्तन्ते—“उपसर्गाः क्रियायोगे”  \[पा-सू। ९-८-५९\]  इति स्मारणात् ॥
  
केचित्तु नामभिरभिसम्बध्यते—यथा ईषदर्थवाचिनः “आपिङ्गः” इत्यादयः । अन्ये क्रियागर्भतया नाम्ना सम्बध्यन्ते । यथा—प्रगतं वयः यस्य सः प्रवया[^178] इति ॥
  
अन्ये धातोर्विचित्रार्थतामापादयन्तः तद्विशेशणत्वेन सम्बध्यन्ते । यथोक्तम्—
  “
उपसर्गवशाद्धातुरर्थान्तरविलासकृत् ।  
प्रहाराहारसंहारविहारपरिहारवत् ॥  

[^178]: “प्रवयाः स्थविरो वृद्धः” इत्यमरः ॥


”  उपसर्गाणां क्वचिद्विरुद्धार्थाभिधायित्वम्  
ननु च ! क्वचिदुपसर्गो धात्वर्थमेव बाधमानो दृश्यते । यथा “प्रस्थितः” इति गतिनिवृत्तिवाची धातुः प्रवृत्तगतिवचनतां नीतः प्रशब्देन । न चेदृशं विशेषणं भवितुमर्हति ॥
  
येन[^179] स्वार्थाविरोधेन विशेष उपजन्यते ।  
विशेषणं तदेवेष्टं न तु यत् स्वार्थनाशनम् ॥ इति ॥  

[^179]: “विशिनष्टि इति विशेषणं” इति खलुव्युत्पत्तिः ॥


  
नैष दोषः—अर्थान्तराभिधानसामर्थ्यापादनमेव[^180] धातोर्विदधदुपसर्गो विशेषणं भवितुमर्हति । अनेकार्थामिधानशक्तिश्च धातुरुपसर्गेण नियतेऽर्थेऽवस्थाप्यत इति तस्य तद्विशेषणता ॥
  उपसर्गाणां वाचकत्वम् ? उत द्योतकत्वम् ?  
उपसर्गाः किमर्थस्य वाचका द्योतका इति ।  
प्रकृतानुपयोगित्वात् इहैतन्न विचार्यते ॥  

[^180]: विहरतीत्यादौ न हि धात्वर्थे विशेषः उपसर्गेण बोध्यते, किन्तु विलक्षण एवार्थः । तच्च वैलक्षण्यं क्वचिद्विरोधरूपमप्यस्तु ॥


 
अन्वयव्यतिरेकाभ्यां तदर्थो ह्यवधार्यते ।  
तदागमे तत्प्रतीतेः तदभावे तदग्रहात् ॥  

 
ते तु किं वाचकास्सन्तः तदवगतिमुपदधति ? किं वा द्योतकाः ? इति किमनेन ॥
  
एवं समुच्चयादिवाचिनां चादिनिपातानां, “वृक्षं प्रति द्योतते” इति कर्मप्रवचनीयानां च अर्थः प्रयोगप्रतिपत्तिभ्यामवधारणीय इत्यलं प्रसङ्गेन ॥
  पदशक्तिविचारोपसंहारः  
अयमस्य पदस्यार्थ इति किं चिन्तितेत वा ।  
योऽर्थः प्रतीयते यस्मात् स तस्यार्थ इति स्थितिः ॥  

 
स्पष्टामपि तु ये बुद्धिं निरूपयितुमक्षमाः ।  
तान् बोधयितुमस्माभिः दिङ्मात्रमुपदर्शितम् ॥  

 
इति प्रमाणत्वसमर्थनाय  
शब्दस्य किञ्चिद्वयमुक्तवन्तः ।  
पदाभिधेयार्थनिरूपणं तु  
शास्त्रान्तरे[^181] विस्तरतः प्रणीतम् ॥  

[^181]: शास्त्रान्तरे—व्याकरणनिरुक्तादौ ॥


 
तत्क्षोदनेन न नः प्रयोजनमतिद्राधीयसी सा हि भूः  
अन्यामेव दिशं परीक्षितुमतोऽस्माभिर्गृहीतः क्षणः ।  
जात्याद्यर्थसमर्थनेन कथिता बाह्यार्थसंस्पर्शिता  
शब्दानामियतैव नन्ववसरेऽमुष्मिन् कृतार्था वयम् ॥  

 वाक्यार्थविचारोपक्षेपः  
एवं पदार्थे निर्णीते वाक्यार्थश्चिन्त्यतेऽधुना ।  
तत्र विप्रतिपत्तिश्च बहुरूपा विपश्चिताम् ॥  

 
केचिदाचक्षते—बाह्यस्य वाक्यार्थस्यासम्भवात् पदार्थसंसर्गनिर्भासं ज्ञानमेव वाक्यार्थ इति ॥
  
अन्ये तु—वास्तवः पदार्थानां परस्परसंसर्गो बाह्य एव वाक्यार्थ इत्याहुः ॥
  
अन्यव्यवच्छेदो[^182] वाक्यार्थ इत्यपरे, शुक्लादिपदान्तरोच्चारणे कृष्णादिनिवृत्तेरवगमात् ॥
  
अपरे सङ्गिरन्ते—संसर्गस्य दुरपह्नवत्वात् तस्य च गुणप्रधानभावगर्भत्वात्[^183] गुणीभूतकारकनिकरनिर्वर्त्या प्रधानभूता क्रिया वाक्यार्थ इति ॥
  
अन्ये मन्यन्ते—भाव्यनिष्ठः[^184] पुरुषव्यापारः करोत्यर्थो भावनाशब्दवाच्यो[^185] वाक्यार्थः । लिङादिशब्दव्यापारवाच्यस्तु शब्दभावनाख्यः पुरुषस्यार्थभावनानुष्ठाने प्रवर्तकः स विधिरुच्यत इति ॥
   
अन्ये ब्रुवते—द्वयाभिधाने[^186] लिडादेः प्रत्ययस्य भारगौरवत् विधिरेव वाक्यार्थः, स एवानुष्ठेयः प्रवर्तकश्चेति ॥
  
तत्रापि द्वयी विमतिः—कैश्चित् प्रेषणात्मकत्वं शब्दस्याभ्युपगतम्, लिडादिशब्देभ्यस्तथा तदवगमात्, कार्यान्तरानवगमात्, भावार्थमात्रकार्यत्वपक्षस्य चातिदौर्बल्याद्विधिरेवानुष्ठेय इत्यर्थात् तस्य कार्यत्वम् ॥
  
अन्यैस्तु—कार्यत्वेन नियोगप्रतीतेः अर्थात्तस्य प्रेरकत्वमिति संश्रितम् । कार्यमवगतं स्वसिद्धये पुरुषं नियुङ्क्ते—“ममेदं कार्यं” इत्यवगते हि तत्सिद्धये पुरुषः प्रवर्तत इति ॥
  
अपरे पुनः—अभिनवं वाक्यार्थं उद्योगं नाम वर्णयाम्बभूवुः—इत्य नेकशाखा विप्रतिपत्तिः । तदत्र किं तत्त्वमिति ॥
  वाक्यार्थस्याबाह्यत्वं, ज्ञानस्यैव वाक्यार्थत्वं इति बौद्धपक्षः  
अत्रैके तावदाहुः—वाक्यार्थो नाम पारमार्थिको बहिर्नास्त्येव । स हि पदार्थेभ्यो व्यतिरिक्तो वा स्यात् ? अव्यतिरिक्तो वा ? न व्यति रिक्तः—भेदानुपलम्भात् । “गौः शुक्ला आनीयतां” इत्यत्र पदग्रामे जातिगुणक्रियादिपदार्थव्यतिरेकेण कोऽसौ वाक्यार्थः ? स न दर्शयितुं शक्यते । अव्यतिरेके तु पदार्था एव वाक्यार्थः प्रत्येकं वा स्यात् ? सामस्त्येन वा ? न प्रत्येकं, तथाऽनवगमात्; न हि गौरिति पदार्थ एव वाक्यार्थो भवति ॥
  
सामस्त्यं तु न तेषामस्ति । तद्धि सत्तया भवेत् प्रतीत्या वा ? सत्तया न सामस्त्यमशेषपदार्थराशेरस्तीति न नियतः कश्चन वाक्यार्थोऽवधार्यते ।  प्रतीत्या तु सामस्त्यमधटमानम्, युगपद्भावित्वेन ज्ञानानां एकपदार्थप्रतीतिसमये पदार्थान्तरप्रतीत्यसम्भवात् । पदार्थप्रतित्युपायाश्च वर्णाः । तऽपि न युगपद्भाविनः । कुतः प्रतीतिकृतं सामस्त्यम् ?
  
अपि च पदार्थसमुदायः किमितरेतरसंस्ष्टो वाक्यार्थः ? अन्यथा वा ? न तावदन्यथा—“गौरश्वः पुरुषो हस्ती” इत्येवमादावदर्शनात् । संसर्गस्तु दुरुपपादः । स ह्यपेक्षा गतो भवति । न चार्थोऽर्थान्तरमाकाङ्क्षति, अचेतनत्वात् । बुद्धीनामपि क्षणिकत्वात् अन्योन्यं नाकाङ्क्षा । न च तत्कृतः सम्बन्धः ॥
  पदार्थसंसर्गस्यापि वाक्यार्थत्वासम्भवः  
अत एव न संसर्गो वाक्यार्थः । न ह्यसौ अर्थानां ज्ञानानां वा यथोक्तनीत्याऽवकल्पते ॥
  
व्यवच्छेदोऽप्येवमेव[^187] निराकार्यः । सोऽपि हि न ज्ञानानामुपपद्यते । तदुक्तम्— \[श्लो। वा। वाक्या-१४\] 
  “
यदि ध्रियेत[^188] गोबुद्धिः शुक्लबुद्धिजनिक्षणे ।  
ततोऽन्याभ्यो निवर्तेत संसृज्येताथवा तया इति ॥  

[^182]: “शुक्लो गौः”इत्युक्ते अशुक्लव्यवच्छेदः गवि भासते । स एव वाक्यस्य अर्थः ॥


[^183]: न हि वाक्यघटकपदानि विशकलितस्वतन्त्रार्थबोधकानि ॥


[^184]: भाव्यनिष्ठः—भाव्ययागाद्याश्रितः, तद्विषयकः ॥


[^185]: भावना—अर्थभावना ॥


[^186]: द्वयं—पुरुषव्यापाररूपार्थभावना, शब्दव्यापाररूपशब्दभावना च ॥


[^187]: पदार्थेम्यः व्यतिरेकाव्यतिरेकादिविकल्पदुःस्थत्वादेव ॥


[^188]: ध्रियेत—तिष्ठेत । वस्तूनां क्षणिकत्वादिति हेतुरत्र ॥


”  
न चापेक्षायां सत्यामपि सम्बन्धः कश्चिदुपलभ्यते । यथोक्तम्—  \[श्लो। वा। वाक्या-२२\] 
  “
अपेक्षणेऽपि[^189] सम्बन्धो नैव कश्चित् प्रतीयते ।  
कार्यकारणसंयोगसमवायादिलक्षणः ॥  

[^189]: अपेक्षणेऽपीत्यादि—सम्बन्धस्य अपेक्षामूलत्वात् ॥


”   
एकार्थवृत्तिप्रायस्तु सम्बन्धोऽतिप्रसज्यते इति ॥  

 
अर्थानां तु कचिदपि भवन् सम्बन्धः शब्दैरनभिधीयमानत्वात् असत्कल्प एव, न च भेदसंसर्गयोर्वाचकं किञ्चित्पदमस्ति, अश्रवणात् । असति च तद्वाचिनि पदे न तयोः[^190] पदार्थत्वम् । अपदार्थस्य च न वाक्यार्थत्वम् ॥
  
श्रुतेऽपि तद्वाचिनि[^191] पदे सुतरामसङ्गतिः—“गौः शुक्ल आनीयतां संसर्गः” इति कोऽर्थः । तस्मात् बाह्यस्य वाक्यार्थस्य सर्वप्रकारमसम्भवात् पदार्थसर्गनिर्भासं ज्ञानगात्रं वाक्यार्थः, तेनैव लोकव्यवहार इति ॥
  बाह्यार्थस्यैव वाक्यार्थत्वं, ज्ञानस्य तत्त्वनिरासश्च  
तदिदमनुपपन्नम्—बाह्यार्थस्यानन्तरमेव विस्तरेण प्रसाधितत्वात् । न च संसर्गनिर्भासं ज्ञानं वाक्यार्थो भवितुमर्हति । स्थापयित्वा हि बाह्यमर्थं वाक्यार्थचिन्तामुपक्र न्तोवन्तो वयम् । अतः कोऽवसरो विज्ञानमान्त्रवाक्यार्थत्ववर्णनस्य ॥
  पदार्थवाक्यार्थयोर्वैलक्षण्यम्  
न च पदार्थव्यतिरिक्तो नास्ति वाक्यार्थः । इदं तावद्भवान् पृष्टो व्याचष्टाम् । किं “गौः” इति पदाद्यादृशी प्रतिपत्तिः, तादृश्येव “गौः” शुक्ल आनीयताम्ऽ इति वाक्यात् ? उत भिन्ने एते प्रतिपत्ती ? इति ॥
  
तत्र तुल्यत्वं तावत्प्रतिपत्त्योरनुभवविरुद्धम् । वैलक्षण्ये तु प्रतीत्योः वषयवैलक्षण्यमपि बलादुपनतम्, असति विषयभेदे प्रतीतिभेदानुपपत्तेः ।  यश्च तदतिरिक्तो विषयः, स वाक्यार्थः । एवं केवलगुणक्रियापदोच्चारणेऽपि योजनीयम् । तदुक्तं—यदाधिक्यं स वाक्यार्थः इति ॥
  
संसर्गोऽपि पदानां न न प्रतीयते । न हि “गौरश्वः पुरुषो हस्ती” इत्यसंसृष्टपदार्थप्रतीतिवत् “गौः शुक्ल आनीयताम्” इति प्रतीतिः । यथा च संसर्गः प्रतीयते, यश्च प्रतीत्युपायः, तत्सर्वं विस्तरतो निर्णेष्यते । तस्मात् बाह्य एव वाक्यार्थः ॥
  व्यवच्छेदस्य वाक्यार्थत्वनिराकरणम्  
बाह्य एव भवन् न व्यवच्छेदो वाक्यार्थः, विधिरूपत्वेनावगमात् । संसर्गमन्तरेण चान्यव्यवच्छेदस्यापि दुरुपपादत्वात् । न हि शुक्लपदेनासंसृष्टः[^192] गोपदार्थ कृष्णादिभ्यो व्यावृत्त इत्यवगम्यते ॥
  
गोशब्दात् सर्वगवीषु बुद्धिरुपसर्पन्ती पदजनिता शुक्लपदसन्निधानात् अन्यतः कृष्णादेरपसर्पतीति व्यवच्छेदो वाक्यार्थ इति चेत्—मैवम् —तत्सम्बन्धावगमपूर्वकत्वात् तदितरव्यावृत्तेः । तत्सम्बन्धावबोधेनैव सिद्धे वाक्यस्यार्थवत्त्वे पाश्चात्यः कृष्णादिव्यवच्छेदावगमो यदि भवति, भवतु कामं, न त्वसौ वाक्यार्थ इति[^193] ॥
  क्रियायाः वाक्यार्थत्वपक्षः  
तदेवं विधिरूपे बाह्ये च शब्दार्थेऽवस्थिते सति क्रियामेव केचिद्वाक्यार्थं वर्णयन्ति । अयमेषामाशयः—
   
पदार्थाः किल वाक्यार्थभावमायान्ति संहताः[^194] ।  
अपेक्षानुगुणान्योन्यव्यतिषङ्गविशेषतः ॥  

[^190]: तयोः—भेदसंसर्गयोः ॥


[^191]: तद्वाचिनि—भेदसंसर्गवाचिनि ॥


[^192]: असंसृष्टः—शुक्लपदार्थेन्नेति शेषः ॥


[^193]: अपि तु आर्थिक इत्यर्थः ॥


[^194]: संहताः—क्रियायामिति तात्पर्यम् ॥


 
न च गुणप्रधानभावमन्तरेण संसर्गः पदार्थानामवकल्पते । न चाख्यातरहितं वाक्यं किञ्चत्प्रयोगयोग्यम् । अनुच्चारिते तस्मिन् आकाङ्क्षाया अनिवृत्तेः । श्रोत्राकाङ्क्षानिवृत्तये च वाक्यानां लोके प्रयोगः । लोकवच्च वेदादप्यर्थोऽवसीयते । आख्याताच्च पूर्वापरीभूतः[^195] साध्यरूपोऽर्थोऽवगम्यते, न सिद्धरूपः । सिद्धसाध्यसमुच्चारणे कस्य किन्तन्त्रतेति चिन्तायां साध्यसिद्धये सिद्धमुपात्तमिति प्रतीयते ॥
  
साध्यं च साध्यमानत्वात् प्रधानमवगम्यते ।  
तस्मात्तदेव वाक्यार्थः क्रियातो नापरं च यत् ॥  

[^195]: पूर्वोत्तरावधिमानिति यावत् ॥


 सर्वेषां क्रियाप्रधान्ये निदर्शनानि  
क्रिया हि प्रतीयमाना स्वनिष्पत्तये साधनान्याक्षिपति, तैश्च योग्यैः सम्बध्यते । तानि च कानिचित् पदान्तरोपात्तानि भवन्ति । कानिचित् वाक्यान्तरोपनीतानि । कानिचित् प्रकरणान्तरपाठलभ्यानि । कानिचिदारादुपकारकाणि[^196] । कानिचित्सन्निपत्योपकारकाणि, कानिचिदन्तिकोपनिपतितान्यपि[^197] योग्यताविरहात् परिहरति । कानिचिदतिदूर[^198]  वर्तीन्यपि योग्यानि स्वसम्पत्त्यर्थमाहरति । इत्येवं दृष्टादृष्टोपकारकानेक कारककलापसम्पाद्यमानस्वरूपा क्रियैव वाक्यार्थः ॥
  
यजेत दद्याज्जुहुयात् अधीयीतेति चोदितः ।  
क्रियां साध्यतया वेत्ति तां च लोकोऽनुतिष्ठति ॥  

[^196]: साक्षाफलान्वयीनि आरादुपकारकाणि, साधनस्वरूपनिष्पादनद्वारा तादृशानि सन्निपत्योपकारकाणि ॥


[^197]: पूषानुमन्त्रणादीनि ॥


[^198]: यथा प्रकरणान्तरगतान्यपि पूषानुमन्त्रणादिनि पौष्णचरुकर्मणि ॥


 कतुरपि क्रियाशेषत्वमेव  
अधिकारिपदमपि क्रियापेक्षितकर्तृसमर्पणेन तदुपयोगितामेवावलम्बते—अस्यां क्रियायामयं कर्ता, अनेनेयं क्रिया सम्पद्यते—इति । तत्र च न क्रिया स्वप्राधान्यमुज्झति । न हि क्रिया कर्त्रर्था, कर्ता तु क्रियार्थः । स हि तां निर्वर्तयन्नुपलभ्यते । शब्दोऽपि तथैवोपदिशति “एष इदं कुर्यात्” इति ॥
  कर्तुरप्राधान्येऽपि प्रवृत्त्युपपत्तिः  
किमथ पुनरसौ क्रियामनुतिष्ठतीति चेत्, शब्दप्रामाण्यादेवेति ब्रूमः । शब्देन हि चोदितः “त्वयेदं कर्तव्यम्” इति । स चेन्नियुक्तो नानुतिष्ठन् चोदनामतिक्रामेत् । शास्त्रप्रत्ययाच्च क्रियामनुतिष्ठति । विरतफलाभिलाषः कर्मसंस्कारादेव परिपक्वकषायः स्तोकस्तोकप्रपञ्चप्रविलापनद्वारेणोत्तमाधिकारमारूढः तत एव ज्ञातास्वादः[^199] तमेव परमपुरुषार्थमासादयतीति दीर्घा सा कथा; तिष्ठतु ! किमनया ? सर्वथा क्रियाप्राधान्यात् सैव वाक्यार्थ इति । तदुक्तम् “द्रव्यगुणसंस्कारेषु बादरिः”  \[जै-सू। ३-१-३\]  इति ॥
   
एतदुक्तं भवति—द्रव्यादीनामेव क्रियां प्रति शेषत्वमनुगम्यते, न क्रियाया अन्यशेषत्वमिति[^200] ॥
  फलस्यैव वाक्यार्थत्वं युक्तम्  
अत्रोच्यते—कुत इदं क्रियायाः प्राधान्यमुपेयते ? वस्तुवृत्तेन वा ? शब्दप्रत्ययमहिम्ना वा ?
  
फलस्य वस्तुतस्तावत् प्राधान्यमवगम्यते ।  
न सचेताः क्रियां काञ्चित् अनुतिष्ठति निष्फलाम् ॥  

[^199]: प्रपञ्चभ्रमनिवृत्त्या संसारबन्धविगमेन ज्ञातस्वरूपसुखः ॥ इदं च कर्मब्रह्मकाण्डयोरैकशास्त्र्यवादिप्राचीनवेदान्तिनां मतम् ॥


[^200]: भूतं—सिद्धं भव्याय—साध्याय उपदिश्यते इति न्यायः ॥


 
वेदाद्गुरुनियोगाद्वा शासनाद्वा महीभुजः ।  
न वै फलमपश्यन्तः क्रियां विदधते जनाः ॥  

 
बालो माणवकोऽप्येषः चपेटामात्रहानये[^201] ।  
मोदकाद्याप्तये वाऽपि करोति गुरुशासनम् ॥  

[^201]: तथाचानिष्टपरिहार एत कुत्र चित्फलम् ॥


 क्रियायां शब्दप्राधान्यस्याप्यसम्भवः  
अथोच्यते—न वस्तुतः[^202] प्राधान्यमिहाश्रीयते, अपि तु शब्दतः । शब्दप्रमाणका वयम् । यत् शब्द आह, तदेवास्माकं प्रमाणम् । तद्यथा “राजपुरुषः” इति । वस्तुवृत्ते राजा जगतामीशिता प्रधानम्, पुरुषस्तपस्वी तदिच्छानुवर्तनेन जीवति । शब्दस्तु पुरुषप्राधान्यमाचष्टे, उत्तरपदार्थप्रधानत्वात् तत्पुरुषस्येति । एवमिहापि “यजेत” “दद्यात्” “जुहुयात्” इति क्रियां प्राधान्येनोपदिशति शब्दः । “स्वर्गकामः” इत्यपि  क्रियां प्रति कर्तुरुपदेशः[^203] । वस्तुवृत्तेन तु कर्मणि क्रियमाणे कर्मस्वाभाव्यात फलं चेद्भवति, भवतु तत् ! पुरुषोऽपि प्रीयतां नाम फलेन, न तु शब्दः फलोपदेशनिष्ठ । आह च “तस्मिंस्तु कृते स्वयमेव तद्भवति”  \[शा-भा-३-१-३\]  इति । स्वयमेवेति कोऽर्थः ? न शब्दः फलपारतन्त्र्यं क्रियायाः प्रतिपादयतीति ॥
  
तदेतदयुक्तं—एवं वर्ण्यमाने “स्वर्गकामो यजेत” इति स्वर्गकामपदस्यान्वयो दुरुपपादः ॥
  फलस्य वाक्यार्थत्वे आक्षेपः  
ननु ! कर्तृपदमेतत् । कर्ता च क्रियार्थः, न कर्त्रर्था क्रियेत्युक्तम्—
  
न कर्तृपदं स्वर्गकाम इति, किन्त्वधिकारिपदमेतत् । न हि जात्यैव कश्चित् स्वर्गकामो नाम कुत्रचित् पुरुषोऽवगम्यते, योऽत्र कर्तृत्वेन नियुज्येत । स्वर्गे कामो यस्यासौ स्वर्गकामः, स्वर्गं वा कामयति स्वर्गकामः । उभयथाऽपि स्वर्गकामनाविशिष्टः पुरुषस्तस्मात्पदादवगम्यते । तदत्र काम्यमानः स्वर्गः कथं यागक्रियया सम्बध्यते ? दृष्टेन, अदृष्टेन वोपकारेण ? यदि हि चन्दनं स्वर्गः, षोडशवर्षदेशीया अङ्गनाः स्वर्गः इति चन्दनाङ्गनादि द्रव्यसामानादिकरण्यप्रयोगात् द्रव्यवचनः स्वर्गशब्दः, तदा “द्रव्याणां कर्मसंयोगे गुणत्वेनाभिसम्बन्धः”  \[जै-सू-६-१-१\]  इति दध्यादिवत् साधनत्वेन स्वर्ग उपकरोति क्रियायाः । कामनाऽपि[^204]  द्रव्याहरणाङ्गत्वादुपकारिणी, यत् तया द्रव्यमानेतुं यतत इति दृष्टोपकारित्वम् ॥
  फलस्य वाक्यार्थत्वसमर्थनम्, स्वर्गपदार्थश्च  
तच्चैतदसारम्—स्वर्गशब्दस्य द्रव्यवाचित्वाभावात् । प्रीतिवचनोह्येष स्वर्गशब्दः, न द्रव्यवचनः । तदेव चन्दनं शीतातुरेण, अग्रीष्मोपहतेन वा न स्वर्ग इति व्यपदिश्यते । सैवाङ्गना विरतायां सुरततृषि न स्वर्ग इत्युच्यते । तदेवमेष स्वर्गशब्दः प्रीतिं न व्यभिचरति, द्रव्यं तु व्यभिचरति । एवमद्रव्यत्वात् स्वर्गस्य न क्रियाङ्गत्वम् ॥
  
अथापि निरतिशयसुखप्रतीत्यन्यथाऽनुपपत्तितः परिकल्पितः कनकगिरिशिखरादिर्देशः स्वर्गः; सुतरां तस्य न क्रियासाधनत्वमवकल्पते, दध्यादिवदुपादातुमशक्यत्वात्[^205] ॥
  
अथापि अदृष्टेनैव द्वारेण “समुद्रं मनसा ध्यायेते” इतिवत् स्वर्गकामना तत्रोपकारिणी—तदपि क्लिष्टकल्पनामात्रम्—प्रीतिर्हि निरतिशया स्वर्गः । प्रीतेश्चानन्यार्थत्वं युक्तम् । प्रीत्यर्थमन्यत्, नान्यार्था प्रीतिः । तस्मान्न यागाय स्वर्गः, अपितु स्वर्गाय यागः । इत्थं च क्रियासाधनानुपदेशात् न कर्तृसमर्पकत्वेन स्वर्गकामपदं समन्वेति ॥
  स्वर्गकामादिपदानां अन्वयक्रमः  
कथं तर्ह्यस्यान्वयः ? अधिकारिवाचित्वेन ब्रूमः । कोऽयमधिकारी नाम ? कर्मणः स्वामी । ईस्वरवचनो ह्यधिकृतशब्दः ॥
  
ननु कर्तैव कर्मणः स्वामी, नान्यः—मैवम्—स्वामी सन् कर्ता, न कर्ता सन् स्वामीति ॥
   
ननु क्रियाकारकसम्बन्धव्य तिरिक्तः कोऽन्यः कर्मणः पुरुषस्य च सम्बन्धः ? उच्यते—“ममेदं कर्तव्यम्” “अहमत्र स्वामी” इति स्वस्वामिभावमवगत्य पाश्चात्यः क्रियाकारकसम्बन्धोऽवगम्यते ॥
  अधिकारिणः कर्तुश्च विशेषः  
ननु त्वयाऽपि क्रियाकारकसम्बन्धौ[^206] नापह्नूयत एव, जातिवादिनेव व्यक्तिप्रतीतिः । स तु पाश्चात्य इन्यत्र किं प्रमाणम् ? उक्तमत्र अनुपादेयविशेषण[^207] विशिष्टस्य पुंसः निर्देशादिति । कारकत्वानुगुणविशेषणयोगिनो ह्यस्य कर्तृतया योग्यः सम्बन्धः । तद्विपर्यये त्वधिकारित्वेनेति । तस्मादधिकृतस्य कर्तृत्वम्, न कर्तुरधिकारः ॥
  
इत्थं च स्वर्गकामस्याधिकृतत्वं निर्वहति । “यदि हि तत्कर्म स्वर्गाय स्यात्, स्वर्गो मे भोग्यो भवेत् । कथमहं स्वर्गं प्राप्नुयाम्” इत्येवं साध्यत्वेन स्वर्गमिच्छन् स्वर्गकाम इत्युच्यते । यदि च न स्वर्गसाधनं तत्कर्म, तद्विरुद्धमेवेदमापतति—स्वर्गं कामयते, यागं करोतीति—अन्यदिच्छति, अन्यत् करोतीति हि स्यात् । अतः कर्मणः काम्यमानसाधनतामप्रतिपद्यमानः स्वर्गकामः तत्र नैवाधिक्रियते; न चानधिक्रियमाणस्तत्र सम्बध्यते ॥
  
तदेवमधिकृतत्वेन स्वर्गकामस्य कर्मणि सम्बन्धात् स्वर्गयागयोश्च साध्यसाधनभावावगममन्तरेण तस्याधिकारनिर्वाहासम्भवात् अवश्यङ्क्रियायाः साधनत्वं, स्वर्गस्य च साध्यत्वमभ्युपगन्तव्यम् । अतश्च क्रियायाः फलं प्रति गुणभावान्न प्राधान्यम् । अप्राधान्याच्च न वाक्यार्थत्वम् । तदुक्तम्—ऽकर्मण्यपि जैमिनिः फलार्थत्वात्  \[जै-सू-३-१-४\]  इति ॥
   क्रियाया अपि फलशेषत्वमेव  
का चेयं क्रिया वाक्यार्थ इत्युच्यते ? य एष यागादिः भावार्थें धातुवाच्यः ? उत प्रत्ययार्थः[^208] कश्चित्तदतिरिक्तः ? इति ॥
  
तत्र भावार्थस्य काम्यमानसाधनत्वात् अप्राधान्यमुक्तमेव । प्रत्ययार्थेऽपि काम्यमानभावार्थगतसाधनभावापरित्यागैनैव प्रतीयमानो वाक्यार्थतामेति, नान्यथेति[^209] । स चायं परेषामपि पक्षः । तस्मान्न क्रियामात्रपर्यवसायी वाक्यार्थ इति सिद्धम् ॥
  फलस्यापि वाक्यार्थत्वासम्भवः, पुरुषस्य वाक्यार्थत्वविमर्शश्च  
किमिदानीं फलस्यैव वाक्यार्थत्वं प्रचक्ष्महे ? तद्धि प्रधानं साध्यम् । एतदर्थो ह्यखिलः श्रमः—एतदपि नास्ति—क्रियार्थ एव तावद्वाक्यार्थत्वं कथमुत्सृष्टम् ? अप्राधान्यादिति चेत्—फलेऽपि समानम् । फलमपि पुरुषार्थत्वादप्रधानम् । न हि “स्वर्गः स्वतन्त्र एव सत्तां लभतां” इति यतते पुरुषः, किन्तु स्वोपभोग्यतयैव सर्वमभिलषतीत्यतस्तस्यापि तदर्थत्वान्न प्राधान्यम् । आह च “फलं च पुरुषार्थत्वात्”  \[जै-सू-३-१-५\]  इति ॥
  
हन्त ! तर्हि पुरुष एव वाक्यार्थो भवतु । स ह्यनन्यनिष्ठः, स्वतन्त्रत्वात्—उच्यते—पुरुषोऽप्यौदुम्बरीसम्भारादिषु विनियुज्यत एव । “यजमानसम्मिता औदुम्बरी भवति” इति तस्यापि तदर्थत्वम् । उक्तं च “पुरुषश्च कर्मार्थत्वात्”  \[जै-सू-३-१-६\]  इति ॥
   
यद्येवं, सङ्कटे पतिताः स्मः । न विद्मः किं विदध्महे । क्रिया हि फलार्था, फलं च पुरुषश्च क्रियार्थ इति परिवर्तमाने चक्रे कस्य प्राधान्यं शिष्मः ? कस्य वाक्यार्थत्वम् ?
  पुरुषस्यापि वाक्यर्थत्वासम्भवः  
उच्यते—पुरुषस्तावन्न वाक्यार्थः; आख्यातवाच्यत्व एव तस्य विवदन्ते,[^210] का कथा वाक्यार्थत्वस्य ?
  
ननु “कर्तरि लकारः” इति स्मरणात् कथं नाख्यातवाच्यः कर्ता ? कोऽयं लकारो नाम ? स[^211] हि “वर्तमाने लट्—”इति विधाय, “कर्तरि शप्” —“युष्मदि मध्यमः—”“अस्मद्युत्तमः—”“शेषे प्रथमः—”“तिप्तस्झि—”इति, “बहुषु बहुवचनम्—”“द्व्येकयोर्द्विवचनैकवचने—”इति वाक्यान्तरैर्विभज्य विवृतः । तदेतानि कारकसङ्ख्याविभक्तिविधायीनि सूत्राणि एकवाक्यतया व्याख्येयानि, एकार्थविषयत्वात् । एको हि “पचति” इत्यादिः शब्दः तैर्व्याक्रियते । तदेवमेष वाक्यार्थो भवति—कर्तुबहुत्वे बहुवचनं झि इति । सेयं कर्तृसङ्ख्याऽऽख्यातवाच्या भवति, न कर्ता—इति कुतस्तस्य वाक्यार्थत्वम् ? अलं चानया शास्त्रान्तरगर्भया द्राधीयस्या कथया । पुरुषस्तावन्न वाक्यार्थः ॥
  भावनाया वाक्यार्थत्वपक्षः  
फलमपि न वाक्यार्थः, सिद्धासिद्धविकल्पानुपपत्तेः । सिद्धस्य तावत् फलस्याभिधानमेव नास्ति, साध्यमानत्वेन निर्देशात् ॥
   
साध्यमानत्वपक्षे तु साक्षात्तत्सिद्धिवेदनात्[^212] ।  
व्यापार एव तन्निष्ठः तद्धि वाक्यार्थ उच्यताम् ॥  

[^202]: वस्तुतः—वस्तुस्वरूपतः ॥


[^203]: कर्ता नाम क्रियानिर्वर्तकः । अतः सोऽपि क्रियाशेष एव ॥


[^204]: फलस्य कथं क्रियायामुपयोगः ? इत्यत्राह—कामनापीति ॥


[^205]: दध्यादिवत्—इति व्यतिरेकदृष्टान्तः ॥


[^206]: “अहं इदं एभिस्साधनैः मम सुखाय अस्माद्धेतोः अत्रेदानीं करोमि” इति व्यवहारे सर्वकारकाणां क्रियाकारकसम्बन्धः प्रतीयते ।


[^207]: अनुपादेयविशेषणं स्वर्गः । द्वितीयं तु लोहितोष्णीषादयः ॥


[^208]: प्रत्ययः—अख्यातम् । तदर्थः पुरुषव्यापारः, भावना वा ॥


[^209]: नान्यथा—स्वतन्त्रतया, स्वयम्पुरुषार्थत्वेन ॥


[^210]: विवदन्ते—भावना, कृतिर्वा आख्यातार्थ इति किल मन्यन्ते ॥


[^211]: स हीति—एभिस्सर्वैर्मिलित्वैव लकारस्वरूपं ज्ञातव्यम् ॥


[^212]: साक्षात—व्यापारान्तरापेक्षां विनैव ॥


 
अत एव हि वाक्यार्थं भावनां प्रतिजानते ।  
यथोचितफलाढ्यां च त्रयसम्बन्धबन्धुराम् ॥  

 भावनास्वरूपविवरणम्  
केवं भावना नाम ? भाव्यनिष्ठो  \[प्। ७५\]  भावकव्यापारो भावना । भाव्यं हि स्वर्गादि फलं, साध्यमानत्वात् । साध्यत्वं चास्य भवनक्रियाकर्तृत्वात्[^213] । भवनक्रियायां च कर्तृत्वं उत्पत्तिधर्मकस्य वस्तुनो दृष्टम्; न नित्यं भूतस्य, नापि नित्यमभूतस्य । यथाऽऽह— \[तं। वा। २-१-१\] 
  “
नित्यं न भवनं यस्य यस्य वा नित्यभूतता ।  
न तस्य क्रियमाणत्वं खपुष्पाकाशयोरिव इति ॥  

[^213]: “भवति” इत्युक्ते हि फले भवनक्रियाकर्तृत्वं प्रतीयते । अतश्चात्र कर्तृत्वं आश्रयत्वे, तच्च विषयत्वे, तच्च साध्यत्वे विश्राम्यति ॥


”  
स्वर्गादिश्च काम्यरूपोऽर्थः खतत्पुष्पाभ्यां विलक्षण इति भाव्यो भवति । तन्निष्ठस्तदुत्पादकश्च पुरुषव्यापारो यः, स भावना । सा ण्यन्तेन भवतिनोच्यते । प्रकृत्यर्थस्य भवतेः कर्ता यः स्वर्गादिः, स एव ण्यन्तस्य[^214] तस्य कर्मतां प्रतिपद्यते । कर्ता त्वस्य प्रयोजकः पुरुषः । णेश्चार्थः प्रयोजकव्यापारः । पुरुषो हि भवन्तं स्वर्गादिमर्थं स्वव्यापारेण भावयति— सम्पादयति । स तत्सम्पादको व्यापारो भावनेत्युच्यते ॥
   भावना न क्रियारूपा  
ननु व्यापारः क्रियैव, तदतिरिक्तस्य व्यापारस्यासम्भवात् । क्रियावाक्यार्थपक्षश्च प्रतिक्षिप्तः—उच्यते—न क्रियामात्रं भावना । अपि तु परिदृश्यमानपूर्वापरीभूतयज्यादिभावस्वरूपातिरिक्तः पुरुषव्यापारः प्रत्ययात्[^215] प्रतीयमानो भावना । यथाऽऽह—
  “
न[^216] सा केनचिदुत्पाद्या जनिका सा न कस्यचित् ।  
केवलं जननी ह्येषा जन्यस्य जनकस्य च इति ॥  

[^214]: “गतिबुद्धि” इत्यादिना अत्र कर्मत्वप्रतीतेः ॥


[^215]: धात्वर्थः क्रिया, तदतिरिक्ता भावना अख्यातार्थः ॥


[^216]: भावना धत्वर्थवत् न कारकनिष्पाद्या, नापि कारकवत् धात्वर्थनिष्पादिका । अपि तु उभयोरपि प्राणप्रदात्री ॥


”  
क्रियाकारकादिविलक्षणैव हि सा शब्दात् प्रतीयत इत्यर्थः ॥
  भावनायाः आख्यातवाच्यत्वम्  
ननु च “यजत” इत्यत्र प्रकृत्यर्थो यागादिः किया । प्रत्ययार्थस्तु प्रेरणारूपो विधिः, कर्तृसङ्ख्यादिश्च; न तु धात्वभिधीयमानव्यापारव्यतिरिक्तो भावनाख्यः पुरुषव्यापारः प्रत्ययात् प्रतीयते । न हि भावनावाचिनीं काञ्चिद्विभक्तिं स्मरति पाणिनिः, लिङादिमिव विध्यादौ । तस्मान्न भावना वाक्यार्थः—उच्यते—भावनाऽपि प्रतीयत एवाख्यातात् यदि नैपुण्येन शाब्दी प्रमितिरवमृश्यते ॥
  
आस्तां विधिपदं तावद्वर्तमानापदेशिनः ।  
शब्दात् यजत इत्यादेः भावना न न गम्यते ॥  

 
“पचति”“गच्छति” इत्यतो यथा पाकादिर्धात्वर्थः प्रतीयते, तथा सर्वानुगतः कर्तृव्यापारोऽपि, पाकाद्युपजननापायेऽपि[^217] व्यापारप्रतीतेरन  पायात् । यथा हि “औपगवः” “कापटवः” “औपमन्यवः” इत्युपगुप्रभृतीनामुद्धारे च निक्षेपे च प्रत्ययार्थोऽनुवर्तते तद्धितान्तेषु, तथाऽऽख्यातेष्वपि सोऽनुवर्तमानो दृश्यते ॥
  
अपि च “पचति” इत्याख्यातपदस्य यदाऽर्थो व्याचिख्यासितो भवति, तदा “पाकं करोति” इति वाक्यं व्याख्यातारः प्रयुञ्जते—“पचति” इति कोऽर्थः ?—“पाकं करोति” इति पाकशब्देत द्वितीयान्तेन साध्यं धात्वर्थं व्याचक्षते । कर्तृव्यापारात्मकं प्रत्ययार्थं “करोति” इतिपदेन ॥
  
किं च “किं करोति देवदत्तः ?” इति पृष्टास्सन्तः द्वये वक्तारो भवन्ति “करोति पाकं” इति, पचतीतिवत् । तदिदमुभयरूपमप्युत्तरमेकार्थम्; अन्यथा न तेन प्रष्टा प्रत्याय्येत । तस्मात् पाकं करोतीति पदद्वयस्य योऽर्थः, स एवार्थः एकस्य पचतीति पदस्य । अत्रापि पचत्यर्थादन्यः करोत्यर्थः प्रतीयत एव । योऽसावन्यः करोत्यर्थः, सा भावना ॥
  भावनायाः अतिरिक्तत्वानतिरिक्तत्वे  
आह—न कर्तृसङ्ख्यादिव्यतिरेकेण प्रत्ययात् धात्वर्थातिरिक्तं व्यापारं प्रतिपद्यन्ते । प्रतिपद्येरंश्चेत् करोतीत्यतोऽपि[^218] शब्दात् प्रतिपद्येरन् । न च करोतीत्यत्र प्रकृतिप्रत्ययवाच्ये क्रिये विभज्य दर्शयितुं शक्येते—उच्यते —नेदं साधु बुध्यसे ॥
   
यश्च पाकं करोतीति व्यवहारो विभागतः[^219] ।  
स एव समुदायेन प्रोक्तः पचतिना यथा ॥  

[^217]: आदिपदेन गमनादिपरिग्रहः । अत्र धात्वर्थस्तु भिद्यते, न त्वाख्यातार्थः ॥


[^218]: करोतीति—“पाकं करोति” इति व्यवहारात् यदि आख्यातार्थविवरणं करोतिना क्रियेत, तर्हि “करोति” इति व्यवहारे व्यापारस्यौव धात्वर्थत्वात् आख्यातार्थः कः अतिरिक्तः वक्तव्य इत्याक्षेपार्थः ॥


[^219]: पाकः, तदनुकूलव्यापारश्चेति विभागतः । “पाकं पचति” इति निरर्थकः शब्दः प्रयुज्येत चेत्, न तत् विषयव्यवस्थापकम् ॥


 
तथा कार्यं करोतीति प्रतीतिर्नास्ति लौकिकी ।  
प्रत्ययार्थः करोत्यर्थे पचत्यादौ तु वर्तते ॥  

 
कर्तृसङ्ख्याप्रतीतौ च न विवादोऽस्ति कस्यचित् ।  
तावता निह्नवः कार्यो न तु व्यापारसंविदः ॥  

 
करोतीत्यादिशब्देभ्यश्च यथा न भवितव्यविशिष्टेभ्यः तत्प्रतीतिरिष्यते, न तथा सर्वेभ्यः ॥
  
के पुनस्ते विशिष्टाः शब्दाः, ये भावनामभिदधति ? उच्यते—
  
भावार्थाः कर्मशब्दा ये तेभ्यो गम्येत भावना ।  
यजेतेत्येवमादिभ्यः स एवार्थो विधीयते ॥  

 
“भवन्ति केचित् भावार्थाः, न कर्मशब्दाः—”यथा—“भावः” “भवनं” “भूतिः” इति । भवन्ति केचित् कर्मशब्दाः, न भावार्थाः—यथा—श्येनैकत्रिकादयः[^220] कर्मनामधेयतया प्राक् समर्थिताः । ये तु भावार्थाः सन्तः कर्मशब्दाः “यजते” “ददाति” “जुहोति” इत्येवमादयः, तेभ्यः भावनाख्या क्रिया गम्यते । तैरेव लिङादिविभक्त्यन्तैः सोऽर्थोऽभिधीयते “यजेत” “दद्यात्” “जुहुयात्” इति । तदुक्तं—“यज्याद्यर्थश्चातोऽवगम्यते भावयेदिति च” इति  \[शा। भा-२-१-१\]  ॥
   
करोतिशब्दादपि केवलात् कर्तृव्यापारो न नासाववगम्यते; यत्र यागादिकर्मणाऽननुरक्तेन प्रयोगयोग्यतां प्रतिपद्यत इति विशिष्टेभ्य एव यजत्यादिशब्देभ्यो भावनाख्योऽनुष्ठेयः पुरुषव्यापारः प्रतीयत इति सिद्धम् ॥
  अख्यातार्थवस्तुस्वरूपे पक्षभेदाः  
क्रियाविशेष एवायं व्यापारो ज्ञातुरान्तरः ।  
स्पन्दात्मकबहिर्भूतक्रियाक्षणविचक्षणः ॥  

[^220]: “एकत्रिकेण यजेत” इत्युक्तः यागविशेषः । लोकेऽपि पाकादिशब्दाः केवल धात्वर्थाः । प्रयत्नादिशब्दाः केवलव्यापारवाचिनः । पचतीत्यादयः उभयपराः ॥


 
इत्येवं केचित् ॥
  
पुरुषस्य प्रयत्नो वा भावनेत्यभिधीयते ।  
औदासीन्यदशापायं[^221] पुमान् येन प्रपद्यते ॥  

[^221]: दशपायः—दशाविगमः ॥


 
स यत्नो यागहोमादिक्रियानिर्वृत्तिकारणम् ।  
तस्य तद्व्यतिरिक्तत्वं[^222] प्रायः सर्वेऽनुमन्यते ॥  

[^222]: तद्व्यतिरिक्तत्वं—धात्वर्थक्रियावैलक्षण्यम् ॥


 
स चायमात्मधर्मोऽपि न विभुत्वादिसन्निभः ।  
साध्यरूपाभिसम्बन्धात् धत्ते विषयतां विधेः ॥  

 
इत्यपरे ॥
  भावनायाः धात्वर्थानुगतत्वपक्षः  
अन्ये धात्वर्थसामान्यं भावनामभ्युपागमन् ।  
यागदानाद्यनुस्यूतं रूपं गोत्वादिजातिवत् ॥  

  
यथा हि शाबलेयादिष्वनुगतं च गोरूपमवभासते, व्यावृत्तं च शाबलेयादिरूपं, एवमिहापि यागादिकर्मणामनुगतं च व्यापाररूपं प्रतिभासते परस्परविभक्तं च यागादिरूपम् । यत् तदनुगतं व्यापाररूपं, सा भावना । यथा च शाबलेयाद्यननुरक्तं पृथक्त्वेन गोत्वं दर्शयितुमशक्यम् । तदुपरक्तत्वेन तस्य सर्वदाऽवगमात् । न चैतावता तस्य नास्तित्वम्, आत्मनः सुखादुःखादिसम्बन्धमन्तरा प्रत्येकं भानस्य वेदान्तिव्यतिरिक्तैः अनङ्गीकारेऽपि न नास्तित्वं यथा, तथा ॥सुख-दुःखाद्यवस्थानुगतस्येवात्मनः ॥
  
तथा च किं करोति, इत्यनवगतविशेषव्यापारसामान्यप्रश्ने सति, “पचति” “पठति” इति तद्विशेषोत्तरवचनं अनुगुणं भवतीति । तच्च सामान्यरूपमपि न गोत्वादिवत्, क्रियात्ववद्वा सिद्धतयाऽवभासते, येन विधेरविषयः स्यात् ॥
  
अपि च “यजते” “दद्यात्” “जुहुयात्” इति सर्वत्रापरित्यक्तपूर्वापरी भूतस्वभावं तद्व्यापारसामान्यमवगम्यते । तेन विधेश्च विषयतां प्रतिपद्यते । तदिदं सकलधात्वर्थसाधारणं साध्यमानावस्थं व्यापारसामान्यं भावनेत्युच्यते । तस्मिंश्च पक्षे धातुवाच्यत्वमपि भावनाया वक्तुं शक्यते ॥
  
पाकादिशब्देभ्यो धातौ[^223] सत्यपि तदप्रतीतेः न धातुवाच्यत्वं भावनाया इति चेत्, भवत्यादौ तर्हि सत्यति प्रत्यये तदप्रतीतेः प्रत्ययवाच्यत्वमपि न स्यात् । तदलमनेन निर्धारणप्रयत्नेत । सर्वथा धातोर्वा प्रत्ययाद्वा भावनाऽवगम्यत इति सिद्धम् ॥
   भावनाया अंशत्रयविशिष्टत्वम्  
सा धातोः प्रत्ययाद्वाऽपि भावनाऽवगता सती ।  
अपेक्षर्तेऽशत्रितयं किं केन कथमित्यदः ॥  

[^223]: धातौ सत्यपि—धात्वर्थे प्रतीयमानेऽपि । “भवत्यादौ” इत्यत्र आदिना करोत्यादिपरिग्रहः ॥


 
“भावयेत्” इत्यवगते नूनमपेक्षात्रयं भवति—किं भावयेत् ? केन भावयेत् ? कथं भावयेत् ? इति ॥
  
तत्र किमित्यपेक्षा स्वर्गकामपदेन पूर्यते—किं भावयेत् ? “स्वर्गं” इति ॥
  
ननु ! “स्वर्गकामः” इति पुरुषनिर्देशोऽयं, न फलनिर्देशः—सत्यम्, स्वर्गपरस्त्वयं निर्देशः । उक्तं हि निरतिशयप्रीतिवचनः स्वर्गशब्दः । प्रीतिश्च यान्नार्थेत्यप्युक्तम् । साध्यत्वेन च स्वर्गः काम्यत इति स एव हि किमित्यंशे निपतति “स्वर्गं भावयेत्” इति । “स्वर्गं कामयते” इति च व्यत्पत्तौ विस्पष्टमेव तस्य साध्यत्वम् । बहुव्रीहावपि तस्यैव साध्यत्वं विधिवृत्तपर्यालोचनयाऽवधार्यते ॥
  करणाकाङ्क्षाविवरणम्  
एवं “स्वर्गं भावयेत्” इत्यवगते “केन भावयेत्” इत्यपेक्षायां, यागेनेति सम्बध्यते ॥
  
ननु ! “यागेन” इति न श्रूयते, किन्तु “यजेत” इति । तच्चाख्यातपदं प्रकृतिप्रत्ययात्मकसमुदायरूपम् । तत्र ङिप्रत्ययस्य भावना वाच्येत्युक्तम् । “यज्” इति धातुमात्रमवशिष्टम् । तस्य कृदन्तस्य तृतीयान्तस्य यागेनेति योऽर्थः स कथमेकाकिना तेन[^224] प्रत्याय्येत—उच्यते—भावना चेत्  प्रत्ययार्थ इति सोढमायुष्मता, यागेनेत्यभिसम्बन्धः सोढव्य एव । यो हि तस्यां यथा सम्बद्धुं योग्यः तमसौ तथा प्रत्येष्यति, नान्यथेति करणाकाङ्क्षापरिपूरणेन सम्बन्धयोग्यो यजिरिति तथैवैष भावनयाऽभि सम्बध्यते ॥
  यागस्य करणत्वं शब्दसामर्थ्यलभ्यम्  
अप्रातिपदिकत्वाद्धि तृतीया तत्र मा स्म भूत् ।  
शब्दसामर्थ्यलभ्या तु नूनं कारणता यजेः ॥  

[^224]: तेन—केवलधातुगा ॥


 
कस्य पुनश्शब्दस्य सामर्थ्यमेतत् ? भावनावाचिन इति—ब्रूमः— तृतीययैव कारणत्वमभिधानीयमिति नेयं राजाज्ञा । ततस्तदवगतेस्तु[^225] तथाऽभ्युपगम्यते । एवमिहापि “स्वर्गकामो यजेत” इति तथाऽवगतिर्भवन्ती किमिति न मृष्यते ?
  
आख्यातात् साध्यता या च धात्वर्थस्यावगम्यते ।  
द्वितीया श्रूयते तत्र किं वा तदभिधायिनी ?  

[^225]: ततः—यत्र तृतीया श्रूयते, ततः ॥


 यागस्य करणत्वौचित्यम्  
ननु एवं तर्हि धात्वर्थस्य साध्यताऽवगतेः किमित्यंशे यजिना पतितव्यम्—“किं भावयेत्” ?; “यागम्” । केनेत्यपेक्षिते वाक्यान्तरसमर्पितं “ब्रीहिभिः” इत्यादि सम्बध्यताम्; न पुनर्यजेः साध्यरूपव्यापाराभिधायिप्रत्ययोपसर्जनीभूतकर्मतां अतिप्रत्यासन्नामनारुह्य दूरवर्तिनीं करणतामधिरोढुमर्हति—उच्यते—स्यादेतदेवं, यदि हि “स्वर्गकामः” इति न श्रूयेत । तस्मिंस्तु श्रुते नैवं भवितुमर्हति । कुतः ?
   
स्वर्गादिसाध्यसम्बन्धादलब्ध्वा साध्यताऽन्वयम् ।  
यजिस्तदानुगुण्येन करणांशेऽवतिष्ठते ॥  

 
स्वर्गस्य हि काम्यमानत्वेन प्रीत्यात्मकत्वेन चानन्यार्थत्वात् साध्यतायां, योग्यत्वात् किमित्यंशोपनिपाते सिद्धे तत्रालब्धनिवेशो यजिः तदपेक्षितां करणतामेव योग्यत्वादबलम्बते ॥
  
सामानाधिकरण्यं[^226] च ज्योतिष्टोमादिभिः पदैः ।  
एवं सत्युपपद्येत करणत्वानुवादिभिः ॥  

[^226]: सामानाधिकरण्यं—“ज्योतिष्ठोमेन” इति हि तृतीया स्पष्ठं श्रूयते ॥


 
कर्मनामधेयत्वं च ज्योतिष्टोमादीनां शब्दानामुक्तम् ॥
  साध्यस्य भागस्य करणत्वसम्भवः  
ननु साध्यत्वपक्षसाक्षितामपि कर्मनामधेयानि भजन्ते—“अग्निहोत्रं जुहोति” इति—नैषदोषः—साध्य एव भवन् भावार्थः साधनतामबलम्बते । तत्रापि हि स्वर्गभावनायामग्निहोत्राख्यो होमः करणमेव, अन्यथा स्वर्गकामपदानन्वयप्रसङ्गात्[^227] इत्युक्तम् । नामधेयपदं तु कर्मतामनुवदति किञ्चित् करणताम्; “अग्निहोत्रं” इत्यादि, “ज्योतिष्टोमेन” इति । तस्मात् यजेः करणत्वेनैवान्वय इति सिद्धम् ॥
  
यत्तु प्रत्यासन्नत्वात् साध्यांशोपनिपातितेत्युच्यते—तदयुक्तम्— योग्यत्वविरोधिनी प्रत्यासत्तिः सम्बन्धकारणम्, न तद्विपरिता । योग्यत्वं च स्वर्गस्यैव साध्यतायां, यजेश्च करणतायामित्युक्तम् ॥
   कर्थभावाकाङ्क्षाविवरणम्  
एवं “यागेन भावयेत्” इत्यवगते, “कथम् ?” इत्यपेक्षायां इति कर्तव्यत तद्वाक्यपठिता, वाक्यान्तरनिवेदिता वा सम्बध्यते ॥
  
तद्वाक्योपात्ता तावत्—यथा “एतस्यैव रेवतीषु वारवन्तीयमग्नि[^228] ष्टोम साम कृत्वा पशुकामो ह्येतेन यजेत” इति ॥
  
वाक्यान्तरोपात्ता—“ब्रीहीनबहन्ति” “तण्डुलान् पिनष्टि” “समिधो यजति” “बर्हिर्यजति” “तनूनपातं यजति” इति ॥
  
इतिकर्तव्यता हीष्टा दृष्टादृष्टप्रयोजना ।  
प्रायः सर्वत्र भावार्थे कथमंशोपपादिनी ॥  

[^227]: “अग्निहोत्रं जुहुयात् स्वर्गकामः” इत्यादौ ॥


[^228]: वारवन्तीयसाम करणं उत्पत्तिवाक्य एव शिष्टम् ॥


 
दृष्टोपकारद्वारेण सम्बद्धा पेषणादिका ।  
इतिकर्तव्यता ज्ञेया सन्निपत्योपकारिणी ॥  

 
भावार्थमनुगृह्णाति या त्वदृष्टेन वर्त्मना ।  
समिदाद्यात्मिकामाहुः तामारादुपकारिणीम् ॥  

 
एवमंशत्रयाश्लेषलब्धानुष्ठानयोग्यताम् ।  
भावनामीदृशीं प्राप्य वृत्तिविधिनिषेधयोः ॥  

 
“दर्शपूर्णमासाभ्यां यजेत स्वर्गकामः”“ज्योतिष्टोमेन स्वर्गकामो यजेत” इत्यत्र अनन्तरोक्तरीत्या एष वाक्यार्थो जातः—दर्शपूर्णमासेन यागेन स्वर्गं ववेत् अनयाऽग्न्याधानादिकयेतिकर्तव्यतयेति ॥
   विधिप्रत्ययस्यावश्यकता  
किमर्थं[^229] पुनर्विधिराश्रीयते ? वर्तमानापदेशिष्वप्याख्यातेषु—भावना प्रतीयत इति दर्शितवान् भवान् । अतः किं विधिना ? तस्य ह्यीश्चयणं स्वर्गयागयोः साध्यसाधनभावबोधनाय; प्रवृत्तिनिवृत्तिलिद्धये वा ? साध्यसाधनसम्बन्धस्तावत् आकाङ्क्षा-सन्निधि-योग्यता-पर्यालोचनया वर्तमानापदेशिनोऽप्याख्यातात्[^230] भावनावगमे सति भवत्येवान्तरेणापि वधिम् ॥
  
प्रवृत्तिरपि पुरुषेच्छानिबन्धना स्वर्गस्य साध्यत्वे, यागस्य साधनत्वेऽवधारिते, यः स्वर्गमिच्छेत् स तत्सिद्धये प्रवर्तेतैव । यस्तु नेच्छेत् तस्य विधिरपि किङ्कुर्यात् ? न ह्यप्रवर्तमानस्य पुंसः विधिर्गले पाशं निदधातिः रज्वा वा बाहू बध्नाति । निषेधाधिकारेऽपि सुरापानब्राह्मणहननादे, प्रत्यवायसाधनत्वावधारणात् तत्परिजिहीर्षया निवृत्तिर्भवति, न विधितः । यस्तु प्रत्यवायान्न बिभेति, स विधावपि श्रुते न निवर्तत एवेति । तस्मात् प्रवृत्तिनिवृत्त्योर्न कारणं विधिरिति तदर्थमपि तदाश्रयणमसाम्प्रतम् ॥
  विधिस्वरूपविमर्शः  
कश्चायं विधिर्नामेत्येतदपि न विद्मः । ननु चाहुः—
  
विधेर्लक्षणमेतावदप्रवृत्तप्रवर्तनम् ।  
अतिप्रसङ्गदोषेण[^231] नाज्ञातज्ञापनं विधिः ॥  

[^229]: यदि भावना आख्यातार्थः पुरुषप्रेरिका, तर्हि “जुहुयात्” इत्यादि विधिप्रत्ययस्य का आवश्यकता इत्यर्थः ॥


[^230]: लडाख्यातात् ॥


[^231]: ज्ञातेऽप्यर्थे राजाज्ञादिना प्रवृत्तिदर्शनात् ॥


  
बाढं श्रुतोऽयं श्लोकः । किन्तु कोऽसावप्रवृत्तप्रवर्तक इति न जानीमः; प्रवर्तकस्वरूपे हि संशेरते प्रवादुका इति ॥
  प्रवर्तकत्वं कस्येति विमर्शः  
किं लिङादिः शब्द एव प्रवर्तकः ? तद्व्यपारो वा ? तदर्थो  नियोगः ? फलं वा स्वर्गादिः ? श्रेयस्साधनत्वं वा ? रागादिर्वा ? प्रवर्तकस्वरूपानवधारणाद्विधेरप्यनधारणमिति ॥
  
यत्तावदुक्तं किं विध्याश्रयणेनेति—तत्रोच्यते—
  
यदयं साधनत्वेन यजेरभिहितोऽन्वयः ।  
स्वर्गस्य च फलत्वेन स एव महिमा विधेः ॥  

 
विधिवचनमन्तरेण हि “स्वर्गकामो यजेत” इति पुरुषलक्षणार्थस्वर्गकामशब्दः,[^232] शुक्लो[^233] होतेतिवत् स्यात् । तदा चैकपदोपादानलक्षण प्रत्यासत्तिसम्बन्धनिसर्गघटितपूर्वापरीभूतस्वभावधात्वर्थसाध्यतातिक्रमेण दूरात् स्वर्गस्य साध्यत्वं अन्यत्रोपसर्जनीभूतस्य[^234] कथं कल्पयितुं शक्यते ? तस्मादेष विशिष्टः साध्यसाधनसम्बन्धः विधिप्रसादलभ्य एव भवति, नान्यथेति विधिराश्रयणीयः ॥
  विधेरावश्यकता  
कथं पुनर्विधिरप्यमुं साध्यसाधनभावं बोधयति ? इत्थं बोधयति —स हि सप्रत्ययप्रवर्तकस्वभावः[^235] । न चापुरुषार्थरूपे व्यापारे  पुरुषः प्रयत्नशतप्रेर्यमाणोऽपि सप्रत्ययः प्रवर्तते । प्रवर्तमानेऽपि पुंसि प्रवर्तकत्वाख्यनिजस्वरूपसङ्कोचमाशङ्कमानः[^236] विधिः पुरुषार्थस्वभावं स्वर्गं साध्यतया व्यवस्थापयति, यागं चास्य साधनतयेति । एवं ह्यवबोधयतोऽस्य प्रवर्तकत्वं निर्वहति ॥
  फलोपदेशमात्रान्न प्रवृत्तिः  
यत्तु दर्शितेऽपि स्वर्गादौ फले न प्रवर्तते चेत्पुरुषः किं विधिः कुर्यादिति—तदप्युक्तम्—न हि वाय्वादिवत् पुरुषस्य प्रवर्तको विधिः । वाय्वादिः खलु सप्रत्ययमपि तदितरमपि प्रवर्तयति । विधिस्तु सप्रत्ययस्यैव प्रवर्तकः । सप्रत्ययस्य चैतावत् प्रवर्तनं, यत् प्रवर्तितोऽहमिति ज्ञानजननम् । न च फलमदर्शयता विधिना सप्रत्ययस्येदृशं ज्ञानं जनयितुं शक्यम् । फले तु दर्शिते सति तदस्य ज्ञानं जनितमेव । अनेन जनितं चेत् ज्ञानं प्रमाणवृत्तेन प्रवर्तित एवासौ विधिना पुरुषः । आलस्यादिनाऽनर्थित्वेन वा बहिःप्रवृत्तिपर्यन्ततया चेन्न प्रवर्तेत—मा प्रवर्तिष्ट ! विधिना तु स्वकर्तव्यं कृतम्, प्रवर्तितोऽहमिति ज्ञानजननात् । अन्यो हि प्रवर्तनावगमः, अन्यश्च बाह्यः—शारीरकः ॥बाह्यो व्यापारः ॥
  विधेरेव साध्यसाधनभावावगमः  
एवं विधिवशादेव साध्यसाधनभावधीः ।  
सा हि प्रथमनिर्वृत्तप्रेरणाज्ञानपूर्विका ॥  

[^232]: स्वर्गकामपदस्य बहुव्रीहित्वात् लक्षणया पुरुषः अर्थः ॥


[^233]: ऋत्विजां मध्ये शुक्लवर्णः होतुः यथा क्वचित् ज्ञापकः, तथा ॥


[^234]: अन्यत्र—कामनायाम् ॥


[^235]: सप्रत्ययः—ज्ञानादिमान् ॥


[^236]: साध्यसाधनाद्यनवबोधे हि प्रवर्तकत्वं सङ्कुचितमेव भवेत् ॥


  
“यजेत” इति प्रेरणा प्रतीयमाना साध्यसाधनसम्बन्धमनवबोधयति विधौ न निर्वहतीति तत्कृतस्तदवबोध उच्यते । निषेधे च “न हन्यात्” इति निषेध्यमानस्य भावार्थस्यानर्थतामनवबोधयन् विधिः न रागतःप्रवर्तमानं पुमांसं निरोद्धुमुत्सहत इति विधेयवन्निषेध्येऽपि तस्यैव व्यापार इत्यवश्याश्रयणीयो विधिः ॥
  
यश्चैष पर्यनुयोगः—किमर्थं विधिराश्रित इति—स तु खलु सरलमतिकृत इव लक्ष्यते । न हि वयमद्यकृतविधिमाश्रयेम, जहीमो वा । प्रतिपत्तारो हि वयं वेदस्य, न कर्तारः । तत्र च सविधिकानि “यजेत स्वर्गकामः” इति प्रभृतीनि श्रूयन्ते । तेषां मीमांस्यमानोऽर्थ ईदृगवतिष्ठते । स्वर्गः साध्यः, यागः साधनमिति । स चायं विधिसामर्थ्यलभ्य इति युक्तं विधेराश्रयणम्[^237] ॥
  कस्य प्रवर्तकत्वं युक्तम्, फलस्य, तद्ज्ञानस्य वा ?  
यत्तु प्रवर्तकस्वरूपानिश्चयाद्विधेरनिश्चय इति—तत्राप्युच्यते—फलं तावन्न प्रवर्तकम्, सिद्ध्यसिद्धिविकल्पानुपपत्तेः । सिद्धस्य फलस्याप्रवर्तकत्वं सिद्धत्वादेव । न हि यत् यस्यास्ति, स तदर्थं यतते । नाप्यसिद्धस्य खरविषाणप्रख्यस्य फलस्य प्रवर्तकत्वं युक्तम्, अदृष्टत्वात् ॥
  
अथ कामनाविषयीकृतं फलं प्रवर्तकमिष्यते—सेयं कामनैव प्रवर्तिका भवति, न फलम् । तस्माद्रागादिः प्रवर्तक इत्याहुः ॥
   श्रेयस्साधनत्वस्य प्रवर्तकत्वपक्षः  
एतदपि न पेशलम् । उपजातप्रवृद्धतररागस्या पिकाम्यमनोपायपरिच्छेदमन्तरेण[^238] प्रवृत्त्यनुपपत्तेः न हि स्वर्गकामः साङ्ग्रहिणीमनुतिष्ठति । तद्वरं श्रेयस्साधनत्वं प्रवर्तकम् । लोकेऽपि चैवमेव व्यवहारो दृश्यते । हरीतक्यादीनामारोग्यसाधनतां वैद्याचार्यचोदनातोऽवगत्य तदुपयोगादा वातुरजनः प्रवर्तते । तृप्तिसाधनतामोदनस्य मन्यमानः तद्भक्षणाय बुभुक्षितः प्रवर्तते—इति श्रेयस्साधनत्वमेव प्रवर्तकम् ॥
  विधिप्रत्ययादेः प्रवर्तकत्वपक्षः  
एतदपि न चतुरस्रम्—श्रेयस्साधनत्वं ह्यनवगतमवगतं वा प्रवर्तकं भवेत् ? नानवगतम्, अव्युत्पन्नस्य प्रवृत्तेरदर्शनात् । यो हि हरीतकीनामारोग्यहेतुतां न कुतश्चिदधिगतवान्, नासौ तदर्थ्यपि तामुपयुङ्क्ते । तस्मात् तद्बोधहेतुः[^239] प्रवर्तकः । स च दृष्टे विषयेऽन्वयव्यतिरेकादेरपिसम्भवति, किं तेन ? अदृष्टे तु विषये श्रेयस्साधनाधिगमः शब्दैकनिबन्धन इति तदधिगमोपायः शब्द एव प्रवर्तकः । अत एव शब्दोऽपि न स्वरूपमात्रेण प्रवर्तकः, वाय्वादितुल्यत्वप्रसङ्गात् । यदि हि पवन इव, पिशाच इव, कुनृप इव शब्दः प्रवर्तको भवेत्, अनवगतशब्दार्थसम्बन्धोऽपि श्रवणपरवशः प्रवर्तेत, न चैवमस्ति । तस्मादर्थप्रतीतिमुपजनयतः शब्दस्य प्रवर्तकत्वम् ॥
  [^240]  लिङादेः प्रवर्तकत्वप्रकारः  
न च नाम पदप्रतीतौ वर्तमानापदेशकाख्यातात्पदार्थप्रतीतौ च सत्यां सप्रत्ययोऽप्रवर्तमानः कश्चित् दृश्यत इति लिङादिरेव शब्दः प्रवर्तकाभिधानद्वारेण प्रवर्तको भवितुमर्हति । शब्दस्य च ज्ञापकत्वात् चक्षुरादि कारकवैलक्षण्ये सत्यपि प्रतीतिजन्मनि करणत्वमपरिहार्यम् । करणं च कारकं च न निर्व्यापारं स्वकार्यनिर्वृत्तिक्षममिति व्यापारस्तस्यावश्यम्भावी । लिङादेश्च शब्दस्य न प्रतीतिजन्ममात्रे व्यापारः, किन्तु पुरुषप्रवृत्तावपि, तथाऽवगमात् । लिङा अर्थावगमे सति प्रवृत्तिर्दृश्यत इति तत्रापि लिङव्यापारः प्रभवति । स चायं लिङादिव्यापारः शब्दभावनानामधेयो विधिरित्युच्यते । स एव प्रवर्तकः ॥
  भावनाया द्वैविध्यम्  
इह हि लिङादियुक्तेषु वाक्येषु द्वे भावने प्रतीयेते—शब्दभावना, अर्थभावना चेति ॥
  
तत्र अर्थभावना तावत् धात्वर्थातिरिक्तप्रयोजकव्यापारात्मिका दर्शितैव । यो भवनक्रियाकर्तृविषयः प्रयोजकव्यापारः पुरुषस्थः, यत्र भवनक्रियायाः कर्ता[^241] स्वर्गादिः कर्मतामापद्यते, सोऽर्थभावनाशब्देनोच्यते । व्याख्यातश्चासौ ॥
  भावनाद्वयस्वरूपम्  
यस्तु शब्दगतः प्रयोजकव्यापारः, यत्र पुरुषप्रवृत्तिः साध्यतां प्रतिपद्यते, सा शब्दभावना । तथा ह्युक्तम्—
   “
अभिधां[^242] भावनामाहुरन्यामेव लिङादयः इति ॥  

[^237]: मातापितृसहस्रेभ्योऽपि हि वत्सलतरं शास्त्र पुरुषं न कदाऽपि विप्रलम्भयेदित्ययमंशः विधिश्रवणेन दृढीक्रियत इति विधिरावश्यक इति सारम् ॥


[^238]: अयमेवात्रोपाय इति निश्चयः उपायपरिच्छेदः ॥


[^239]: श्रेयस्साधनत्वबोधे हेतुः विधिरूपः शब्दः ॥


[^240]: लडाख्यातादेः ॥


[^241]: कर्तृत्वं चात्राश्रयत्वरुपम् । स्वर्गो हि यागेन भवति ॥


[^242]: अन्यां—अर्थभावनातो विलक्षणाम् । शब्दव्यापारत्वात् तस्या “अभिधां” इत्युक्तिः ॥


”  
लिङन्तशब्दश्रवणे हि यथा यज्याद्यवच्छिन्नं स्वव्यापारं पुरुषोऽधिगच्छति, तथा “तदनुष्ठाने प्रेरितोऽहम्” इत्यपि प्रतिपद्यते । तेनानुष्ठेयार्थप्रतिपादन इव प्रेरणायामपि शब्दस्य सामर्थ्यात् भावनाद्वयप्रतिपादकं लिङादियुक्तं वाक्यमिष्यते । ततः पुरुषव्यापारश्चार्थभावना, शब्दव्यापारश्च शब्दभावनाऽवगम्यते । शब्दव्यापारात्मकत्वाच्च शब्दभावनाशब्देनाभिधीयते । अनवगता च सती न कार्याङ्गमिति शब्देन साऽभि धीयतेऽपि । तदुक्तं “अभिधत्ते करोति च” इति ॥
  शब्दभावनाया अंशत्रयवर्णनम्  
ननु ! शब्दभावनाऽपि भावनात्मकत्वादर्थभावनावदंशत्रयमेपक्षत एवेति तदस्या दर्शयितव्यम्—उच्यते—भाव्यांशे तावदस्याः पुरुषप्रवृत्तिरुपनिपतीति उक्तमेव । पुरुषप्रेरणात्मको हि विधिः शब्दभावनेति तत्साध्या पुरुषप्रवृत्तिरेव तत्र भाव्यतां प्रतिपद्यते । करणांशे तु तस्याः नियोज्यविषयसमर्पकपदव्यापारो[^243] निविशते । यथा हि यज्यादिना स्वर्गादिर्भाव्यः सम्पद्यत इत्यर्थभावनायामसौ तत्करणतामबलम्बते, एवमिहापि नियोज्यपुरुषप्रवृत्तिविषयाद्यवगमात् सम्पद्यत इति तदभिधायकशब्दव्यापारस्तत्र करणतां प्रतिपद्यते । इतिकर्तव्यांशे तु अर्थवादपदव्यापारोऽस्या अवतिष्ठते । केवलं विधिपदश्रवणे हि सति न तथा प्रवर्तयितुमुत्सहन्ते श्रोतारः, यथा अर्थवादजनितबहुप्रकारकर्मप्राशस्त्यज्ञानपरिपोषित  हृदयाः सन्तः—इति अर्थवादाः प्रवृत्त्यतिशयहेतवः । तेन तद्व्यापार इतिकर्तव्यतांशमस्याः पूरयतीति ॥
  
एवं नियोज्यव्यापारो भाव्यः, विषयादिसमर्पकपदव्यापारः करणं, अर्थवादपदव्यापारः इतिकर्तव्यतेति सेयं त्र्यंशा शब्दभावना । सैव च विधिः ॥
  विधेः भावनायाश्च सम्बन्धवर्णनम्  
न च विधेर्वाक्यार्थानन्वयलक्षणो[^244] दोष आशङ्कनीयः; एकप्रत्ययो पादानलक्षणया प्रत्यासत्या तदन्वितत्वावगमात् । आहुश्च—  \[श्लो-वा-वाक्य-७९\] 
  “
विधिभावनयोस्त्वेकप्रत्ययग्राह्यताकृतः[^245] ।  
धात्वर्थात् प्रथमं तावत् सम्बन्धो व्यवसीयते इति ॥  

[^243]: लिङादिपदज्ञानादिरूपः । लिङश्रवणेन हि “अयं मां प्रेरयति” इति मन्यते पुरुषः ॥


[^244]: लिङबोध्यविधेः, आख्यातबोध्यभावनायाश्च विशकलिततयैवोपस्थितत्वेन, प्रकृतिप्रत्ययभावाद्यभावात् आकाङ्क्षाविरहेण कथं तयोर्वाक्यार्थेऽन्वय इत्याक्षेपः ॥


[^245]: एकेनैव प्रत्ययेन लिङत्वेन विधिः, आख्यातत्वेन भावना चाभिधीयते ॥


”  
विधिर्भावनायां पुरुषं नियुङ्क्ते । यथाऽऽह—
  “
स्वव्यापारे हि पुरुषः कर्तृत्वेन नियुज्यते  \[तं-वा-२-२-९\]  इति ॥  

”  
तयोः कथमन्वयः स्यात् ?
  विधेः प्रेरकत्वप्रकारः  
ननु च त्वयैवोक्तं धात्वर्थात् पूर्वतरं तद्भावनाया विधेश्च सम्बधोऽव गम्यते । एकपदोपादानेऽपि धात्वर्थस्तावत् प्रकृत्यंशाभिधेयः । विधिभावने तु द्वे अपि प्रत्ययांशेनाभिधीयेते इति । अतश्च स्वच्छैव[^246] भावना  विधिना स्पृश्यते, न विषयाद्यनुरक्ता । स्वच्छा च न प्रयोगयोग्या भवति । यथा च फलकरणेतिकर्तव्यतांशपरिपूर्तिप्रस्थिता प्रयोगयोग्या, न तां विधिः स्पृष्टवान् । अविधिस्पृष्टेषु च धात्वर्थकारकादिषु किमिति सचेताः पुरुषः प्रवर्तेतेति—उच्यते—यद्यपि विधिः अनधिगतधात्वर्थानुरागतया स्वच्छामेव भावनां एकाभिधानत्वात् प्रथममाक्रामति; तथापि तादृशि तस्यां सप्रत्ययप्रवर्तनात्मकनिजस्वरूपनिर्वहणमलभमानो न तावत्येव विरमति, किन्तु परिणीतबालकन्यको वर इव तावद्विलम्बमानः प्रसारितहस्त आस्ते—यावत् सर्वाङ्गसुन्दरी प्रयोगयोग्या भावना भवति । आह च— \[श्लो। वा। वाक्य-१७१\] 
  “
यद्यप्यंशैरसंस्पृष्टां[^247] विधिः स्पृशति भावनाम् ।  
तथाप्यशक्तितो नासौ तन्मात्रे पर्यवस्यति ॥  

[^246]: स्वच्छा—केवला धात्वार्थाननुरक्ता ॥


[^247]: अंशैः—फलकरणेतिकर्तव्यताभिः ॥


 
अनुष्ठेये हि विषये विधिः पुंसां प्रवर्तकः ।  
अंशत्रयेण चापूर्णां नानुतिष्ठति भावनाम् ॥  

 
तस्मात् प्रक्रान्तरूपोऽपि विधिस्तावत् प्रतीक्षते ।  
यावद्योग्यत्वमापन्ना भावनाऽन्यानपेक्षिणी ॥ इति  

”  भावनायाः वाक्यार्थे अन्वयप्रकारः  
सा हि वाक्यान्तरोपात्तमप्यपेक्षते, प्रकरणान्तराधीतमपि वाञ्छति । प्रकृतिवद्भावलभ्यमपि याचते । अर्थसामर्थ्यगम्यं[^248] प्रमाणमपि स्पृहयति—इत्येवंविध एष शब्दप्रमाणमहिमेति ॥
   
स चायं व्युत्पादनक्रम ईदृशो व्याख्यातृभिरुपदिश्यते—इत्थमस्यान्वयः, इत्थमस्येति । वाक्यार्थः पुनर्भावनात्माऽवगम्यमानः एकयैव बुद्ध्याऽनेकजातिगुणद्रव्यक्रियाद्यङ्गकलापकल्माषिततनुरवगम्यते तादृश्येकैवेयं वाक्याद्वाक्यार्थबुद्धिः । यथाह— \[श्लो-वा-वाक्य-३२७\] 
  “
भावनैव हि वाक्यार्थः सर्वत्राख्यातवत्तया ।  
अनेकगुणजात्यादिकारकार्थानुरञ्जिता ॥  

[^248]: “स्रुवेणावद्यति” इत्यत्र अर्थसामर्थ्यात् पुरोडाशाद्यवदानाङ्गत्वं लभ्यते ॥ तथा च शब्दार्थानामाकाङ्क्षा बहुप्रकारेण शाम्यति ॥


 
एकयैव च बुद्ध्याऽसौ गृह्यते चित्ररूपया ।  
पदार्थाहितसंस्कारचित्रपिण्डप्रस्तया इति ॥  

”  भावनायाः पूर्णस्वरूपम्  
एक एवायमतिदीर्धः क्रमविकस्वरः सकलाङ्गपरिपूरितभावनातत्त्व विषयः प्रतिभासः । यथा हि स्थाल्यधिश्रयणात् प्रभृति आनिराकाङ्क्षौदननिष्पत्तेरेकैवेयं पाकक्रिया—सलिलावसेकतण्डुलावपनदर्वीविघट्टनास्रावणाद्यनेकक्षणसमुदायस्वभावा, तथा प्रथमपदज्ञानात् प्रभृति आनिराकाङ्क्षवाक्यार्थपरिच्छेदादेकैवेयं शाब्दी प्रमितिः[^249] । आह च—
  “
पदात् प्रभृति या चैषा प्रज्ञा ज्ञातुर्विजृम्भते ।  
पुष्पिता सा पदार्थेषु वाक्यार्थेषु फलिष्यति  

[^249]: भावनाया अखण्डत्वसम्पादनायायं क्लेशः वर्णितः ॥


”  
इति कृतमतिविस्तरेण ॥
  
सोऽयं वाक्यार्थः भावनानामधेय कर्तृव्यापारः स्वर्गयागादिरर्थः यस्तु व्यापारः प्रैषरूपो लिङादेर्वाच्यः कार्ये वा, तं विधिं सङ्गिरन्ते ॥
   शब्दभावनायाः वाक्यार्थत्वविचारः  
तदेतदननुमन्यमाना अन्ये प्रचक्षते—योऽसौ शब्दभावनाख्यः शब्दव्यापारः शब्दस्य कार्योऽभिधेयश्च, तमभिदधतः कुर्वतो वा शब्दस्य व्यापारान्तरमस्ति, न वा ?
  
यदि तावन्नास्ति, तदेष व्यापारान्तरनिरपेक्षस्वव्यापारमिवार्थमपि वदतु, विश्राम्यतु व्यापारकल्पना[^250] । अस्ति चेदस्य तदभिधाने व्यापारान्तरं, तदाऽनवस्थाप्रतीकारः कश्चिदन्वेषणीयः । न जासौ[^251] दूरादपि लभ्यते । भूतपरिस्पन्दव्यतिरिक्तव्यापारनिरासश्च प्रमाणसामान्यलक्षणे विस्तरेण कृतः इत्यसौ मार्गः इहाप्यनुसरणीयः ॥
  
यश्चासौ व्यापारः क्रियते चाभिधीयते च, स किं पूर्वमभिधीयते, ततः क्रियते ? पूर्वं वा क्रियते, पश्चादभिधीयते ? युगपदेव वा करणाभिधाने इति ॥
  
न तावत् पूर्वमभिधीयते ततः क्रियते—अनुत्पन्नस्याभिधानानुपपत्तेः । न ह्यजाते पुत्रे नामधेयकरणम् । अर्थासंस्पर्शी च तथा सति शब्दः स्यात् ॥
  
अत एव न युगपदुभयम्, अनुत्पन्नत्वानपायात् प्रयत्नगौरवप्रसङ्गाच्च । नापि कृत्वाऽभिधानम्, विरम्यव्यापारासंवेदनात् ॥
  लिङादिभिः शब्दभावनाप्रतीत्यसम्भवः  
अपि चायं तपस्वी लिङादिः प्रत्ययः सत्यपि गोबृन्दारकत्वे[^252] कथममुमतिबृहन्तं भारं वक्ष्यति ? कर्तारं च तत्सङ्ख्यां चाख्यास्यति ?  भावनामभिधास्यते ? शब्दभावनां च करिष्यति ? तां च वदिष्यति ? इति दुर्वहोऽयं भारः ॥
  शब्दभावनायाः वाक्यार्थे अन्वयासम्भवः  
कश्चायं शब्दभावनानामधेयस्य विधेर्वाक्यार्थे[^253] भावनायामन्वय इति वक्तव्यम् ॥
  
ननु उक्त एव एकप्रत्ययाभिधेयत्वलक्षणः सम्बन्ध इति—न ब्रूम आभिधानिकः सम्बन्धो नोक्त इति । किन्तु पुरुषव्यापारात्मिकाया अर्थभावनायाः प्रधानत्वेन वाक्यार्थत्वात्, तदपेक्ष्यमाणफलकरणेतिकर्तव्यतांश पूरणेन स्वर्गकामादिपदान्तराभिधेयोऽर्थः समन्वेति, गुणत्वेन[^254] । शब्दव्यापारस्तु तदपेक्षितमन्यतममपि नांशं पूरयितुमलमिति तत्र न गुणतामबलम्बते । न च द्वयोः[^255] प्रधानयोः घटः पट इतिवद्वा, पचति पठतीतिवद्वा सम्बन्ध उपलभ्यते ॥
  भावनयोः गुणप्रधानभावसम्भवः  
अथार्थभावना शब्दभावनाख्यविधेर्विषयसमर्पणेन गुणतामबलम्बते; विधिस्तर्हि वाक्यार्थः, न भावना, तस्या अप्राधान्यात् । अतो भावनाद्वयं प्रत्ययार्थ इति न हृदयङ्गममेतत् ॥
  
एकाभिधानाभिधेयत्वं च न भावनयोरन्योन्यसमन्वये कारणम्; अक्षाः—पादाः—माषा इत्यादावदर्शनात् ॥
   भावनाद्वयसद्भावे न प्रमाणमस्ति  
किञ्च कस्यानुरोधेन द्वे भावने प्रत्ययवाच्ये इष्येते ?—उच्यते— लिङादिशब्दश्रवणे सति कार्ये च, प्रेरणायां च बुद्धिरुत्पद्यत इति ॥
  
यद्येवं एक एव तादृशोऽसौ लिङर्थो भवतु । तदेकत्वाच्च न परस्परसमन्वयः चिन्तयिष्यते । न च प्रत्ययेऽप्यतिभार आरोपयिष्यते ॥
  नियोगवाक्यार्थविचारः  
ननु ! एकस्यापि लिङर्थस्य यदि शब्दः कार्यत्वं, प्रेरणां च ब्रवीति, ततस्तदवस्थ एवातिभारः । कश्चासावेकः कार्यात्मा, प्रेरणात्मा च तस्यार्थः ? उच्यते—यो लिङादिप्रत्ययादवगम्यते, यमभिवदतो न तस्यातिभारः, यत्र न तद्व्यतिरेकेण प्रमाणान्तरं क्रमते, स नियोगो[^256] नामावाक्यार्थः । तथा हि—वृद्धव्यवहारतः शब्दानामर्थे व्युत्पत्तिरित्यत्र तावदविवाद एव । व्यवहारे च वाक्यार्थे वाक्यस्य व्युत्पत्तिः, वाक्येन सर्वत्र व्यवहारात् । तत्र “यजेत” इत्यादितिङन्तपदयुक्तेषु पदान्तराणामर्थस्तावदास्ताम् । आख्यातार्थे ह्यवगते तदानुगुण्येनासौ स्थास्यति । आख्यातस्य च “यजेत” इत्येवमादेरर्थः परीक्ष्यमाणः प्रेरणात्मक एवावतिष्ठते; यतः पदान्तरसन्निधाने सत्यपि न प्रेरणाबुद्धिरुपजायते । आख्यातपदश्रवणे च सति सा जायते । तस्मात् तस्यैव प्रेरणात्मकोऽर्थः । तत्रापि तु जुहोत्यादिधात्वन्तरोपजननापायपर्यालोचनया धातोस्तत्प्रतीतौ व्यभिचारात्, प्रत्ययस्य चाव्यभिचारात् तस्यैव सोऽर्थ इति गम्यते ॥
   विधिरूपनियोगस्य लिङर्थत्वम्  
कः पुनरसावर्थः ? यस्मिन् सति “नियुक्तोऽहमत्र” इति प्रतिपद्यते पुरुषः, सोऽसावर्थः । स एव विधिरित्युच्यते । विधौ हि लिङादिप्रत्ययं स्मरति पाणिनिः, न धात्वर्थे यागादौ, न कर्तृव्यापारे भावनायाम् । विधिश्च नाम प्रेरणात्मक एव । अत एव वर्तमानापदेशिकाख्यातजनितप्रतीतिविलक्षणेयं प्रतीतिः “यजेत” इति । अत्र हि प्रैषप्रैष्ययोः सम्बन्धोऽवगम्यते । अन्य एवायं क्रियाकर्तृसम्बन्धात् प्रेर्यप्रेरकभावरूपः सम्बन्धः ॥प्रैषप्रैष्यसम्बन्धः ॥
  अख्यातेन प्रेरणायाः प्राधान्येनोपस्थितिः  
ननु “यजेत” इति क्रियाकर्तृसम्बन्धोऽवगम्यते ?—न ब्रूमः नावगम्यत इति; किन्तु प्रैषप्रैष्यलक्षणोऽपि सम्बन्धः प्रथममवगम्यते । प्रेषितो हि क्रियां कर्तुमुद्यच्छतीति ॥
  
ननु ! क्रियासम्बन्धितयैवासौ प्रेष्यते “यजतां भवान्” इति—सत्यम् —क्रियासम्बन्धितयैव प्रेष्यते । प्रेष्यते तु सः । प्रेष्यते चेदयमन्यं तर्हि सम्बन्धः । क्रियासम्बन्धात्तु उभयसम्बन्धितामस्य राजगवीक्षीरवत् अवगमिष्यामः । यथा गौः राज्ञा च सम्बध्यते, क्षीरेण च—या राजसम्बन्धिनी, सा क्षीरसम्बन्धिनी, या क्षीरसम्बन्धिनी; सा राजसम्बन्धिनीति । एवमिहापि पुरुषः प्रेषितं—प्रेषणा ॥प्रेषितेन च सम्भन्त्स्यते, क्रियया च । यः प्रेष्यते स करोति; अथ यः करोति, प्रेष्यते स इति ॥
  प्रेरणाया अतिरिक्तत्वम्  
ननु ! नेदमुभयं भवति—प्रैषोऽपि क्रियैव । प्रवर्तनं हि कुर्वन् “प्रवर्तयति” इत्युच्यते । सोऽयं क्रियासम्बन्ध एव भवति । न ततोऽन्यः  प्रैषप्रैष्यसम्बन्ध इति—स्यादेतदेवम्, यदि वाय्वादिवत् प्रवर्तने कर्ता लिङादिः स्यात् । “प्रेरितोऽहमत्रः” इति तु ज्ञानजनकत्वं विधेः प्रवर्तकत्वम् । स एष प्रवर्तनं ज्ञापयति, न[^257] करोतीति अन्य एवायं क्रियाकर्तृसम्बन्धात् प्रैषप्रैष्यसम्बन्धः ॥
  ज्ञानस्य क्रियाविलक्षणत्वम्  
ननु ! ज्ञानमपि क्रियैव । तत्करणे च पुनरयि स एवायं क्रियाकर्तृसम्बन्धः—मैवम्—कारकज्ञापकयोर्भेदस्य सुप्रसिद्धत्वात् । इह च योऽयं यागपुरुषयोः क्रियाकर्तृसम्बन्धः, ततोऽन्यं प्रैषप्रैष्यसम्बन्धमुपदर्शयितुं प्रवृत्ताः स्मः । स ततो विलक्षणः प्रदर्शित एव । वैलक्षण्येऽपि तस्य यथाकथञ्चित् नाम क्रियमाणं न वारयामः ॥
  प्रेरणायाः प्रथमं प्रतीतिः  
भवत्वयमन्यः प्रैषप्रैष्यसम्बन्धः । स तु प्रथममवगम्यत इत्येष कुतो निश्चयः ? उक्तमत्र—“प्रेषितोऽहम्” इति हि विदित्वा क्रियायां प्रवर्तते । “आचार्यचोदितः करोमि” इति हि दृश्यते । “यजेत” इति श्रुते “नियुक्तोऽहम्” इति प्रथममवगच्छति । ततो यजते । तेनायमाद्यः सम्बन्धः । पाश्चात्यस्तु क्रियाकर्तृसम्बन्धः । तत् योऽयं लिङर्थः प्रथममवगम्यते, प्रैषो नाम, सा प्रेरणा, स नियोगः, स वाक्यार्थः ॥
  विधिनिमन्त्रणादीनां वैलक्षण्यम्  
ननु ! विधाविव निमन्त्रणादिषु लिङलोटावपि स्मर्येते एव—सत्यम् —ते तु प्रेरणाया एवौपाधिका अवान्तरभेदाः[^258] । सम-हीन-ज्यायोविषय  एव प्रयोगोपाधिनिबन्धन एष प्रेषणा ध्येषणादिभेदव्यवहारः । प्रेषणा तु सर्वत्रानुस्यूताऽवगम्यते । तदुक्तम् “प्रवर्तकत्वं तु शब्दार्थः, सर्वत्रापरित्यागात्” इति । स चायं लिङादीनामर्थः प्रैषो णिजर्थविलक्षणः प्रतीयते ॥
  णिजर्थवैलक्षण्यं लिङर्थस्य  
ननु ! प्रयोजकव्यापारे णिच् विधीयते । प्रयोजकव्यापारश्च प्रैषः । प्रैषे च लोडादयो विधीयन्ते इति णिजर्थ एव लोडर्थः । तथा च “कुरु, कुरु” इति यो ब्रूते, स कारयतीत्युच्यते—न—प्रतीतिभेदात् । अन्या हि “करोतु” “कुर्यात्” इतिप्रतीतिः, अन्या च “करोति” “कारयति” इति प्रतीतिः । प्रयोजकव्यापारो हि णिजर्थः, ज्ञापकव्यापारस्तु लिङर्थः । प्रवृत्तक्रियाविषयश्च प्रयोजकव्यापारो णिजर्थः, इहतु तद्विपरीतः[^259] । तत्र हि कार्यं पश्यतः[^260] प्रवर्तनम्, इह तु प्रवतितस्य कार्यदर्शनं इति महान् भेदः ॥
  
तत्र यथा कुर्वन्तं कारयति, तथैवेहापि प्रैषः प्रवर्तमानं प्रेरयति, नाप्रवर्तमानं स्थावरमिति । न हि वनस्पतिरुच्यते “यजस्व” इति—न—स्थावरादेरयोग्यत्वात् । ब्राह्मणादिस्तु यः प्रेर्यते, असा, वप्रवृत्तक्रिय एव । न हि यजमान[^261] एव “यजेत” इति चोद्यते, किन्तु अप्रवृत्तक्रिय एवेति सर्वथा णिजर्थाद्विलक्षणो लिङर्थः ॥
   नियोगे व्युत्पत्तिप्रदर्शनम्  
आह—भवत्वयं विलक्षणोऽर्थः । स तु प्रमाणान्तरावगम्यश्चेत्, तदुपदर्श्यताम् अयमसावेवंरूप इति । प्रमाणान्तरानवगम्यश्चेत्, कथं शब्दैकगोचरे तत्र सम्बन्धव्युत्पत्तिः—उच्यते—शब्दैकगोचरस्तु नियोगः, व्युत्पत्तिश्च तत्र सूपपादैव । यो हि “यजेत” “दद्यात्” “जुहुयात्” इति लिङादिभ्यो विधिः प्रतीयते, कथमसौ लिङादीनामगम्य इष्येत ? व्युत्पत्तिश्चास्य व्यवहरादवकल्पते । “गच्छ” “अधीष्व” इति श्रृण्वन् वृद्धः चेष्टमानो दृश्यते । चेष्टा च स्वात्मनि प्रवर्तिकाऽवगमपूर्विका दृष्टा । प्रत्यक्षदृष्टे चाम्रादौ सुखसाधनतयाऽन्वयव्यतिरेकाभ्यामवगते, तदनुस्मरणात् प्रवर्तमानः[^262] कस्मिंश्चिदात्माकूते समुपजाते सति भौतिकं व्यापार मारभते । स चात्मधर्मः आत्मेव स्वसंवेद्यः ॥
  आत्मनः स्वप्रकाशत्वम्  
अहम्प्रत्यगम्यो ह्यात्मा; नासौ परस्मै दर्शयितुं शक्यते । न च न चर्चयितुं शक्यते । एतावता नानुभूयत इति न शक्यते वक्तुम् । परोऽपि ह्येनमहम्प्रत्ययेनानुभवत्येव । तथाऽयमपि भौतिकव्यापारहेतुरात्माकूतविशेषो न प्रमाणान्तरवेद्यो भवति । न च न वेद्यते, तत्संवेदने सति चेष्टाया दृष्टत्वात् । तस्मात्परमपि “गच्छ” “अधीष्व” इति शब्दश्रवणे सति चेष्टापन्नं दृष्ट्वा तस्यापि तादृक्प्रेरणावगमोऽनुमीयते । स च शब्दान्तरश्रवणे सत्यप्यदृश्यमानः, लिङादिश्रवणे च सति दृश्य मानः तदर्थ एवेत्यन्वयव्यतिरेकाभ्यामवगम्यते इतीयतीयं व्युत्पत्तिः ॥
   
तदेतदात्मप्रत्यक्षम् । लिङादिश्रवणे सति प्रेरणावगतिः भवति, प्रथमश्रुताच्च लिङादेरसौ न भवति । न च प्रमाणान्तरेण सोऽर्थो दर्शयितुं शक्यते, “कुर्यात्” इत्यस्यार्थः कुर्यादित्यनेनैव प्रतिपाद्यते, न प्रकारान्तरेणेत्येवं व्युत्पत्तौ सम्भवन्त्यामपि यैरगृहीतसम्बन्ध एव लिङादिः स्वरूपसामर्थ्येनैव प्रेरक इष्यते, तेऽत्यन्तभीरव इत्युपेक्षणीयाः ॥
  लिङादिनैव नियोगप्रतीतिः  
ननु ! यदि लिङादिव्यतिरेकेण नान्यतो नियोगोऽवगम्यते, कथमसौ नियोगशब्दात्[^263] प्रतीयते ? कथं वा नियोशब्दस्य नाम्नोऽप्यर्थः प्रमाणान्तरगोचरः स्यात् ?
  
अयि साधो ! न नियोगः निपूर्वेण युजिना घञतेन बोधयितुं शक्यते । व्यवहारमात्रमेतत्स्वरूपमाख्यातुमाश्रीयते; यथा तु “यजेत” इत्येवमादिभ्यः शब्देभ्यः सोऽवगम्यते, तथा नान्यत[^264] इत्यत एव न प्रमाणान्तर गोचरो धर्म इत्याहुः ॥
  
लिङर्थो हि नियोगो वाक्यार्थः । स एव धर्मः । स च न प्रमाणान्तरगम्य इति ॥
  नियोगस्यैव प्रेरकत्वं, कार्यत्वं च  
ननु ! लिङर्थः प्रेरणात्मकोऽयं व्याख्यातः कार्यात्मा चायमनुष्ठेयो धर्मः । स एव च वाक्यार्थो युक्तः । कार्येऽर्थे वेदस्य प्रामाण्य  मिति हि मीमांसकाः । तस्मात् पुनरपि भाट्टपक्षवत् द्वयमापतति— प्रेरकश्च विधिः, कार्यरूपश्चानुष्ठेयोऽर्थ इति—सुखैधितो[^265] निरनुसन्धान इवायुष्मानेवं व्यवहरति । न ह्यन्यः प्रेरकः, अन्यश्चानुष्ठेय इत्युक्तम् । नियोग एव प्रेरकः, नियोग एव चानुष्ठेयः ॥
  प्रेरकत्वकार्यत्वयोरविरोधः  
कथं द्वैरूप्यमस्य शब्दो वदतीति चेत्—मैवम्—प्रेरकत्वमेवशब्दार्थः; आर्थं तु कार्यत्वम् । यतो विधिरेवानुष्ठेयतयाऽवगम्यते “आचार्याज्ञां करोमि” “राजाज्ञां करोमि” इति ॥
  
किमर्थं तर्हि विषयानुष्ठानमिति चेत्—न ह्याज्ञा घटादिवत् स्वरूपेण कर्तुं शक्या, अपि तु विषयद्वारकं तत्सम्पादनम् । “कमण्डुलं बिभृहि” इत्याचार्येणाज्ञप्तः कमण्डुलं भृत्वाऽऽचार्याज्ञां कृतां मन्यते । “कटकं गच्छ” इति राज्ञाऽऽप्तः कटकं गत्वा राजाज्ञां कृतां मन्यते । “सोऽयं नियोग” एवानुष्ठेयः ॥
  
ननु ! “राजाज्ञया करोमि” इत्यपि व्यपदेशो दृश्यते । स चाननुष्ठेयामेवाज्ञां[^266] दर्शयति—मैवम्—तत्राप्याज्ञैवानुष्ठेया । प्रेषाणाभिप्रायेण तृतीयानिर्देश इत्येवं केचित् ॥
  नियोगस्यैव शाब्दत्वम्  
अन्ये तु शाब्दं कार्यत्वं नियोगस्य, प्रेरकत्वं त्वर्थादित्याचक्षते ॥
  
अनुष्ठेयता हि तस्य निजं रूपम् । स्वसिद्धये स तु नियोज्यं नियुञ्जानः प्रेरक इत्युच्यते । तदिदं कार्यत्वं अपरित्यक्तप्रेरकभावमस्याव  गम्यते । प्रेरकत्वं चापरित्यक्तकार्यभावमित्यन्यतरदत्र शाब्दं रूपं, अन्यतरच्चार्थं रूपमिति न भाट्टैरिवास्माभिः प्रत्यये गुरुर्भार आरोपितः ॥
  नियोगस्य विषयाधिकारादिकथनम्  
स चायं नियोगः प्रतीयमानः “यजेत स्वर्गकामः” इत्यनुबन्धद्वयावच्छिन्नः प्रतीयते । यज्यादिनास्य[^267] विषयानुबन्धो धातुनोच्यते । “स्वर्गकामः” इत्यधिकारानुबन्धः पदान्तरेणार्प्यते । तत्र च स्वर्गकामस्यैवाधिकारो निर्वहति । यदि भावार्थस्य स्वर्गं प्रति साधनत्वमवगम्यते; एवं तर्हि स्वर्गकामेनैवासौ कृतो भवतीति स्वर्गकामपदान्वये प्राक्तन एव मार्गोऽनुमन्तव्यः, न पुनः स्वर्गादिफलप्रदर्शनपूर्वकं विधेः प्रवर्तकत्वम्, अस्वातन्त्र्यप्रसङ्गात्[^268] । न हीदृशं शास्त्रस्य दैन्यम्—यत् फलं विना पुंसः प्रवर्तयितुं न शक्नोतीति । अन्यथा “यावज्जीवं यजेत” इत्यादावप्रवर्तकं शास्त्रं स्यात् ॥
  नियोगस्य फलशेषत्वाभावः  
किं “यावज्जीवं” इत्यादिचोदनाः फलशून्या एव ? ओमित्युच्यते । न हि विधिः फलमाकाङ्क्षति, अपि तु नियोज्यं, विषयं च—कस्य नियोगः ? कुत्र नियोगः ? इति । ते एते उभे अप्याकाङ्क्षे परिपूर्णे । तत्र—जीवतो नियोगः, यागे च नियोग इति । अतः परं फलकल्पनं पुरुषबुद्धिप्रभवं भवति, न शास्त्रीयम् । कामाधिकारे तु नियोज्यतैव अन्यथा स्वर्गकामस्य नोपपद्यत इति स्वर्गस्य साध्यत्वमभ्युपगतम्, न  पुनर्विधेः फलार्थत्वात् । अत एव न तत्र वैधी प्रवृत्तिः, लिप्सयैव प्रवृत्तत्वात् । आह च तस्य—स्वर्गादेः लिप्सा अर्थलक्षणा—वस्तुस्वभावनिबन्धना । तस्य किमर्थं विधिरित्यत्राह—साध्येत्यादि । प्रयोगः—प्रवर्तनम् ॥“तस्य लिप्साऽर्थंलक्षणा”  \[जै। सू। ४-१-२\]  इति । साध्यसाधनभावप्रतिपादनपर्यवसितो हि तत्र विधिव्यापारः, न प्रयोगपर्यवसित इति ॥
  श्येनादेरधर्मत्वे कारणम्  
अत एव श्येनादेरधर्मत्वम् । तत्र हि “अभिचरन्” इति शत्रा[^269] शत्रुं वैदिकेनोपायेन जिघांसुरधिकारी दर्शितः तस्य । न तत्र शास्त्रं प्रवर्तकम् । जानात्येवासौ “मयैतत् कर्तव्यम्, उपायं तु न वेद” इत्येवम् । उपायमात्रमस्योपदिश्यते श्येनः । “श्यनं कुरु” इति तु न विधिः प्रभवति, जिघांसाया एव तत्र प्रवर्तकत्वात् । अतः[^270] श्येनादेरधर्मत्वात् तद्व्युदासार्थपदोपादानं “चोदनालक्षणोऽर्थो धर्मः”  \[जै-सू-१-१-२\]  इति ॥
  
कामाधिकारेषु हीतिकर्तव्यतांशे शास्त्रीया प्रवृत्तिः । यथोक्तं— क्रतूपकारकः अर्थः, इतिकर्तव्यता ॥“क्रत्वर्थो हि शास्त्रादवगम्यते”  \[शा-भा-४-१-२\]  इति । भावार्थमात्रस्य हि करणत्वमवगतम् । इतिकर्तव्यतांशस्तु न करणत्वावगतिबेलायामुपनिपतित इति तत्र लिप्साया अभावात् शास्त्रमेव प्रवर्तकम् ॥
   अग्नीषोमीयादिर्हिसाया अधर्मत्वाभावः  
अत एव अग्नीषोमीयहिंसाया नाधर्मत्वम् । “न हिंस्यात् सर्वा भूतानि” इति निषेधः सामान्यशास्त्रम् । सामान्यशास्त्रं च विशेषशास्त्रक्रोडीकृतविषयपरिहारेण प्रवर्तत इति अग्नीषोमीयहिंसायाः शास्त्रीयत्वात् न निषेधविधिः अनर्थतां बोधयेदिति ॥
  
ननु ! श्येनेऽपि शास्त्रीया प्रवृत्तिः । प्रवर्तकत्वं हि विधेः स्वरूपं प्रमाणान्तरविलक्षणम् । नान्वयव्यतिरेकवत्साध्यसाधनप्रतीतिमात्रपर्यन्तो हि विधिव्यापारो भवितुमर्हतीति सर्वत्र विधेः प्रयोक्तृत्वानपायात् । एव मेवचेयं प्रवृत्तिः श्येनेन यजेतेति ॥
  
उच्यते—“प्रवर्तितोऽहं” इति ज्ञानजननं विधेः प्रेरकत्वम् । तत सत्यं सर्वत्र तुल्यं तथा च फलभूता हिंसा श्येनादौ । अग्नीषोमीयादौ तु इतिकर्तव्यतायाम् । इतिकर्तव्यताविषयकप्रवृत्तिस्तु शास्त्रादेवेत्युभयोवैलक्षण्यम् ॥करणे च श्येने, इतिकर्तव्यतायां अग्नीषोमीये । बाह्ये तु प्रवृत्तिलक्षणे भौतिके व्यापारे यत्र लिप्सादि प्रकारान्तरमस्ति, तत्र भवग्त्यपि विधेः प्रयौक्तृशक्तिरुदास्ते, पशुपुरोडाशप्रयाजवत् । तत्रोदासीने विधौ निषेधशास्त्रमवतरति “न हिंस्यात्” इति ॥
  श्येनज्योतिष्टोमादेर्वैलक्षण्यम्  
यदि तु सर्वत्रैव प्रयोक्तृशक्तिरुदासीना भवेत्, तदा ज्योतिष्टोमान्न विशिष्येत श्येनः; शास्त्रीयायां प्रवृत्तौ अग्नीषोमीय इव निषेधशास्त्रस्यानवकाशात् ॥
   
ज्योतिष्टोमेऽनुल्लङ्घितनिषेधोऽधिकारी, स्वर्गस्यानिषिद्धत्वात् । श्येने तु हिंसायाः प्रतिषिद्धत्वात् उत्क्रान्तनिषेधोऽधिकारीति चेत्— मैवम्—अधिकारिदशायामपि भवन्मते विधेः प्रयोक्तृत्वानपायात् न निषेधशास्त्रमवकाशं लभत इति श्येनेऽपि नावधीरितनिषेधोऽधिकारी स्यात् ॥
  
ननु ! न विधिः फले प्रयोज्यं प्रेरयति “फलं कुरु” इति । कर्मणि त्वेनं प्रवर्तयति “यजस्व” इति । तेनाधिकारिदशायामप्रतिहतो निषेधशास्त्रावकाशः—आयुष्मन् ! अस्मत्पक्षमेवाश्रितोऽसि । फले चेन्न प्रवर्तयति विधिः पुरुषं, फलार्थित्वादेवैनमुपाये प्रवर्तमानं तत्रापि न प्रेरयेत् । उपायानभिज्ञस्य तु उपायमेव दर्शयेत् । यावदप्राप्तं हि विधेर्विषयः । तदुक्तं—“जानात्येवासौ मयैतत् कर्तव्यं, उपायं तु न वेद” इति । प्रतीतिरपीयमीदृशी “अभिचरन् यजेत्” इति । “यदि त्वं शास्त्रीयेनोपायेन वैरिणं हन्तुमुद्यतः, श्येनेन जहि, श्येनस्तवोपायः” इत्यर्थः । तदलमतिप्रसङ्गेन ॥
  
कामाधिकारेषु तावत् न फलाकाङ्क्षी विधिः । फलं त्वधिकारे हेतुरिति स्थितम् ॥
  निषेधस्थले विध्यर्थः  
प्रतिषेधाधिकारेऽपि[^271] प्रत्यवायो न कल्पते ।  
निषेध्याद्विषयादेव लब्धत्वादधिकारिणः ॥  

[^250]: व्यापारः—शब्दभावनाख्यः ॥


[^251]: असौ—अनवस्थापरिहारः ॥


[^252]: गोबृन्दारकः—वृषभश्रेष्ठः ॥


[^253]: विधिवाच्यार्थभावनया साकं कथमन्वयः ?


[^254]: गुणत्वेन—तदङ्गत्वेन ॥


[^255]: द्वयोः—पुरूषव्यापारशब्दव्यापारयोः ॥


[^256]: तथा च कार्यरूपत्वात् प्रेरणारूपत्वाच्च नियोगस्य न गौरवम् ॥


[^257]: प्रवर्तनमित्यनुवर्तते ॥


[^258]: विधिनिमन्त्रणामन्त्रणाध्येषणानां प्रेरणारूपत्वेऽपि चतुर्णां पृथगुपादानं प्रपञ्चार्थमिति वैय्याकरणा अपि । तत्र विधिः हीने निमन्त्रणं ज्यायसा । आमन्त्रणं समे । अध्येषणं ज्यायसि यथासम्भवं इत्युत्सर्गः ॥


[^259]: अप्रवृत्तप्रवर्तने हि विधिः ॥


[^260]: न ह्यज्ञातकार्ये णिच्प्रयोगसम्भवः ॥


[^261]: यागे प्रवृत्तः यजमानः, पूर्वं तु न यजमानः ॥


[^262]: प्रवर्तमानः—इत्येतदनन्तरं “प्रथमं” इति पूरणीयम् ॥ अकूतं—अभिप्राय विशेषः ॥


[^263]: “नियोगः” इति नामपदात् ॥


[^264]: अन्यतः—“यागः” इत्यादिपदेन ॥


[^265]: अशिक्षितः अलस इति नर्मोक्तिः ॥


[^266]: अननुष्ठेयां—अनुष्ठेयभिन्नाम् ॥


[^267]: यज्यादिना धातुना—इत्यन्वयः ॥


[^268]: अस्वातन्त्र्यं—विधेः फलशेषत्वम् ॥


[^269]: शत्रा—शतृप्रत्ययेन ॥


[^270]: अतः—कामनाया अप्रवर्तकत्वात् । न हि श्येनः काम्यकर्म ॥


[^271]: श्येनविधिः न प्रत्यवायं बोधयति, “न हिंस्यात्” इति निषेध एव श्येनस्यं प्रत्यवायरूपत्वं वदति ॥


  
तत्रासौ कल्प्यमानोऽपि नरकादिफलोदयः ।  
अवैधत्वं प्रपद्येत न ह्याकाङ्क्षेदृशी विधेः ॥  

 
विधेरपेक्षे द्वे एव नियोज्यविषयौ प्रति ।  
तत्पूरणेन तृप्तस्तु न वाञ्छति ततोऽधिकम्[^272] ॥  

[^272]: अधिकं—प्रत्यवायहेतुत्वम् ॥


 
नियोज्यस्तावदेतावान् क्रुद्धोऽरिहननोद्यतः ।  
विषयस्तन्निवृत्तिश्च नियोगो यत्र गम्यते ॥  

 निषेधस्थले निर्वाहक्रमः  
ननु ! एतावन्न विबुध्यामहे निषेधविधेः को विषय इति । “भावार्थाः कर्मशब्दास्तेभ्यः क्रिया प्रतीयेत”  \[जै-सू-२-१-१\]  इति स्थिते नञर्थस्तावत् पूर्वापरीभूतत्वाभावात्[^273] न विधेर्विषयः, अनन्विताभिधानाच्च[^274] । न हि नञोऽनन्तरं लिङविभक्तिः श्रूयते, अपि तु हन्तेः । हननमपि न विधेर्विषयः, तस्य धर्मत्वप्रसङ्गात्, नञ्प्रयोगस्य वैयर्थ्यप्रसक्तेः । हनने च पुरुषस्य स्वतः प्रवृत्तेश्च । नञ्विशिष्टोऽपि न हन्त्यर्थोऽस्य विषयः, तयोर्विशेषणविशेष्यभावाभावात् ॥
  
युक्तं दध्ना जुहोतीति होमे दध्यनुरक्तता ।  
हन्तेः[^275] स्वरूपनाशात्तु न नञर्थानुरक्तता ॥  

[^273]: यागादिवत् क्रियाप्रतीतेस्तत्राभावात् किं विषयकस्तत्र विधिः ?


[^274]: धातुविधिप्रत्ययार्थयोर्मध्ये कथं नञर्थस्य निवेशसम्भवः ?


[^275]: हननस्य ध्वंसरूपस्य नञर्थें एवान्वये वस्तुन उन्मज्जनमेव प्राप्नोति ॥


 
पुरुषप्रयत्नोऽपि न केवलो विधेर्विषयः, स्वतास्सिद्धत्वात् । नापि नञर्थानुरक्तः, कुत्रापि नञर्थस्य विशेषणत्वानुपपत्तेः ॥
   न हिंस्यादित्यस्य पर्युदासत्वासम्भवः  
अथायमब्राह्मणादिन्यायेन हन्तौ पर्युदस्ते भावार्थान्तरे नियोगः कल्प्यते—“न हन्यात्” इति कोऽर्थः ? अन्यत् किमपि कुर्यादिति; तर्हि किं तद्भावान्तरमिति न विचारयितुं शक्यम् । यत्किञ्चिदिति चेत्— न—तस्य स्वतस्सिद्धत्वेन विध्यनर्हत्वात् । अवश्यं जीवन् पुमान् किञ्चित् करोति, पठति, गच्छति, भङ्क्ते च ॥
  
अथ विषयांशं परिहृत्य प्रमाणांशे नञ् निविशते, सा हि प्रवर्तमान पुमांसं रुणद्धि, यद्धन्यात् तन्नेति—तदप्यनुपपन्नम्—अन्विताभिधानेन[^276] विधिविभक्तेर्हन्तिनाऽवरुद्धत्वात् । प्रेरणशक्तिस्वभावो विधिः स्थितः । यस्तु निषेधात्मा नञ् पार्श्वें स्थितः, तत्र न विधिः सङ्क्रामति । सङ्क्रान्तावपि नञश्च सम्बन्धे सति विधेः स्वरूपनाशोऽवगम्यते । स्वभानो ह्येष नञः, यदयं येन येन सम्बध्यते तस्य तस्याभावं बोधयतीति । अतो विधिसम्बन्धे नञ इष्यमाणे एतावान् वाक्यार्थोऽवतिष्ठते हननविधिर्नास्तीति । ततश्च हननस्य विधित्वं च स्यात् ॥
  निषेधवाक्यार्थसिद्धान्तः  
अत्रोच्यते—“दध्ना जुहोति” इति होमस्य वचनान्तरचोदितत्वात् विधिविभक्तिशक्तिरुपपदं सङ्कामतीति यथा वर्णितं, एवमिहापि हनने स्वतः प्रवृत्तत्वेन विधिवैफल्यात् नञश्च श्रूयमाणस्यानर्थक्यप्रसङ्गात् विधायिका शक्तिः नञर्थमेव स्पृशतीति किं नेष्यते ?
  [^277]  
ननु ! उक्तमत्प्र “भावार्थाः कर्मशब्दाः” इति । तत्र दध्यनुरक्तो होम एव विधीयत इति फलतो दधि विहितं भवति, न प्रमाणतः । इह तु नञस्तदुपमर्दस्वभावत्वात् संसर्गो दध्यादेरिव कल्पते ॥
  
मैवम्—निवृत्तिमेव कुर्वन् विशेषणीभवति । सेयं नञुपहिते हन्तौ श्रुते हनननिवृत्तिर्गम्यते । यथा सिद्धरूपदध्यनुप्रवेशेऽपि न होमस्य साध्यमानाऽवस्था निवर्तते, तथा नञनुविद्धहन्त्यर्थावगतौ न पूर्वापरीभावबुद्धिर्निवर्तते[^278] । न ह्यब्राह्मणवत् “न हन्यात्” इति सिद्धरूपबुद्धिः[^279] । सोऽयं हनननिवृत्तिरूपः पूर्वापरीभूतोऽर्थो विधिविषयो भवति ॥
  प्रकारान्तरेण निषेधवाक्यार्थः  
अथवा विभक्त्यर्थेन नञ्, सम्भन्त्स्यति । शुद्धस्य लिङादेरर्थः प्रवर्तकः, नञुपहितस्य तस्यार्थो निवर्तक इति शब्दशक्तिरेवैषा वाऽपर्यनुयोज्येति ॥
  
यत्तु साक्षात् नञोऽनन्तरं विधिविभक्तिर्नोत्पद्यते, तत् तस्याधातुत्वात् धातोः परे तिङादयः प्रत्यया भवन्ति, नान्यस्मादिति । योग्यतया तु नञर्थेन तस्य सम्बन्धः । न[^280] च तत्रायमर्थोऽवतिष्ठते हननविधिर्नास्तीति । किन्तु नञुपहितो विधिरौदासीन्ये पुरुषं नियुङ्क्ते । तदवच्छेदकश्च[^281] हन्तिः, अन्यथा सर्वक्रियौदासीन्यं प्रतीयेतेत्यलमतिविमर्देन । निषेधविधेरपि सिद्धोऽनुबन्धद्वययोगः[^282] ॥
   निषेधस्थले फलविमर्शः  
एवं नियोगव्यापारे समाप्ते फलकल्पना ।  
नृबुद्धिप्रभवैव स्यात् अतः सापेक्षता भवेत् ॥  

[^276]: प्रत्ययानां प्रकृत्या साकमन्वयस्य प्रथममेव प्रतीतेः ॥


[^277]: हननस्य साक्षाद्विधिनैवान्वयात् ॥


[^278]: प्रवृत्तिवत् निवृत्तेरपि क्रियारूपत्वात् ॥


[^279]: तत्र पर्युदासानाश्रयणादिति हेतुः ॥


[^280]: हननस्य विधित्वप्रसक्तिं पूर्वोक्तां वारयति—न चेत्यादिना ॥


[^281]: अवच्छेदकः—अवधिः, औदासीन्यप्रतियोगी ॥


[^282]: विषयानुबन्धः, अधिकारानुबन्धश्च द्वयम् ॥


 
कथं नरो निवर्तेत प्रत्यवायभयाद्विना ।  
मा निवर्तिष्ट विधिना तावदुक्तं निवर्तनम् ॥  

 
प्रवृद्धतररागान्धः प्रत्यवायेऽपि कल्पिते ।  
न निवर्तेत इत्येवं किं विधेरप्रमाणता ॥  

 
फलं भवतु मा वा भूत् पुरुषोऽपि प्रवर्तताम् ।  
मा प्रवर्तिष्ट वा स्वे तु नास्त्यर्थे[^283] खण्डना विधेः ॥  

[^283]: विधेः स्वे अर्थे खण्डना तु नास्ति ॥


 
प्रवर्तनावगामजनने हि विधिव्यापार इत्यसकृदुक्तम् । तत्र चास्य न किञ्चिद्वैकल्यम् ॥
  फलाभावेऽपि विधिसम्भवः  
ननु ! विधेः फलापेक्षा नास्ति चेत्, किं तर्हि अश्रूयमाणफलेषु विश्वजिदादिषु स्वर्गादिफलं कल्प्यते ? अनभिज्ञो देवानाम्प्रियः—न तत्र विधेः फलापेक्षा । न च फलं तत्र कल्प्यते । किन्तु अश्रूयमाणत्वा दधिकारानुबन्धस्य, निरधिकारस्य च विधेर्विधित्वानिर्वाहात् अधिकारानुबन्धः कल्प्यते । तत्र सर्वान् प्रत्यविशिष्टत्वात् स्वर्गकामः चोदनाशेषभावेन नियोज्यः कल्प्यते । न चेयं पौरुषी कल्पना, श्रुत्येकदेशः स इति हि तद्विदः । तदियमधिकारानुबन्धकल्पना, न फलकल्पना इति सोऽयमनुबन्धद्वयावच्छिन्नो नियोगो वाक्यार्थः ॥
   नियोगस्यैव प्राधान्यम्  
वाक्यार्थत्वं चास्य प्रधानत्वात् । अन्यो हि यज्यादिरर्थोऽवगम्यमानः तदनुप्रवेशेन प्रतीयत इति गुणो भवति । नियोगस्तु स्वमहिमाक्षिप्तदृष्टोपकारानेकक्रियाकारककलापोपबृंहितस्वरूपः प्रतीयत इति प्राधान्यमबलम्बते । कार्यं चेत् प्रधानमुच्यते नियोग एव कार्यम्[^284] । फलं चेत् प्रधानमुयते, तदपि न सिद्धम्, अपि तु साध्यम् । साध्यत्वं चास्य[^285] नियोगाधीनमिति नियोग एव प्रधानम् । पुरुषस्तु नियोज्यमानत्वादप्रधानमिति ॥
  नियोगस्य चतुर्विधत्वम्  
एवं नियोग एव प्रधानत्वात् वाक्यार्थः । स च प्रतीतिभेदपर्यालोचनया चतुरवस्थ उच्यते । उत्पत्तिविधिः, विनियोगविधिः, प्रयोग विधिः, अधिकारिविधिरिति ॥
  
उत्पत्तिविधिः “अग्निहोत्रं जुहोति” इति; अग्निहोत्राख्यकर्मस्वरूपोत्पादव्यतिरेकेणार्थान्तरानवगमात् ॥
  
विनियोगविधिः “दध्ना जुहोति” इति, उत्पत्तिविधितः प्रतिपन्ने भावार्थे तत्र दध्यादिगुणविनियोगावगमात् ॥
  
अधिकारिविधिः “अग्निहोत्रं जुहुयात् स्वर्गकामः” इति; निर्ज्ञाते कर्मणि तत्राधिकृतस्य पुंसस्ततोऽवगमात् ॥
   
प्रयोगविधिस्तु यः क्रमपर्यन्तं प्रयोगे पदार्थानवगमयति । अयं चाधिकारविधेरेव व्यापारविशेष इति तदेवास्योदाहरणम् “अग्निहोत्रं जुहुयात् स्वर्गकामः” इति ॥
  
क्वचिदेकस्मिन्नेव वाक्ये रूपचतुष्टयं विधेरवगम्यते, न तत्र पृथगुदाहरणमपेक्ष्यते । यथा “एतस्यैव रेवतीषु वारवन्तीयमग्निष्टोम साम कृत्वा पशुकामो ह्येतेन यजेत” इति ॥
  नियोगस्य रूपान्तराणि  
अन्यान्यपि नियोगस्य रूपाणि व्यापारभेदादवगम्यन्ते । स हि भावार्थसिध्यर्थं तत्समर्थमर्थमाक्षिपतीति तत्प्रयोजक उच्यते । यथा माणवकस्थस्याध्ययनस्याचार्यकरणविधिः[^286] ॥
  
क्वचिदन्याक्षिप्ते वस्तुनि लब्धे सति तत्राप्रयोजको विधिर्भवति— यथा क्रयनियुक्तैकहायिन्या लाभे सति, न पादपांसुग्रहणार्थं[^287] अन्यामेकहायनीमाक्षिपति विधिरिति । प्रकरणपठितपदार्थपटलपरिग्रहाच्च ग्राहक इति विधिरुच्यते ॥
  
क्वचित्[^288] प्रकरणपठितस्यापि तेनागृहीतस्य द्वादशोपसदादेः प्रकरणादुत्कर्षदर्शनात् अत एव नियोगगर्भो विनियोग इत्याचक्षते ॥
   
क्वचिद्विनियोजकश्रुत्यादिप्रमाणविरहेऽपि पश्वेकत्वाद्युपादानं शेषीकुर्वन्नुपादायक इत्युच्यते । “पशुना यजेत” इति विभक्या हि प्रातिपदिकार्थो विनियुक्तः । तत्स्थं त्वेकत्वं उक्तमेव, न विनियुक्तं, “एकेन” इत्यश्रवणात् पशुरुपादीयमानो न सङ्ख्यारहित उपादातुं शक्यते । श्रुतसङ्ख्यापरित्यागकारणाभावाच्च एकत्वविशिष्टः पशुरुपादीयत इत्युपादानतशेषीकृतमेकत्वम् ॥
  नियोगवादोपसंहारः  
वैकृतस्तु सौर्यादिविधिः प्राकृतमितिकर्तव्याताजातमाकर्षश्चो दक इत्युच्यते । तदिदमेकस्यैव भगवतो लिङर्थस्य प्रयोक्तृशवित—खचितात्मनः प्रचुरव्यापारवैचित्र्यमुपदर्शितमिति अलमनया महामतिमानसवत्या मीमांसार्थकथया । सोऽयमीदृशो नियोगो वाक्यार्थः ॥
  
तस्य द्वादशलक्षण्यां तत्तद्रूपं[^289] प्रकाशितम् ।  
तन्नेह लिख्यतेऽस्माभिः ग्रन्थगौरवभीरुभिः ॥  

[^284]: वस्तुतस्तु नियोग एवमुख्यं कार्यम् । फलमपि तत्रैवान्तर्भूतम् । लोकव्यवहारसिद्धं तु कार्यं गौणम् ॥


[^285]: अस्य—फलस्य ॥


[^286]: “सम्माननोत्सर्जनाचार्यकरण” इत्यादिना आत्मनेपदप्राप्त्या “अष्टवर्षं बाह्मणमुपनयीत”, “तमध्यापयीत” इति आचार्यकरणं विहितम् । तच्चमाणवकस्याध्ययन मन्तरा न सम्भवतीत्यार्थादध्यनलाभः ॥


[^287]: “सप्तमं पदमभिगृह्णाति” इति सप्तमपदात्पांसुं गृहीत्वा हविर्धानशकटाक्षमार्जनं विहितम् ॥


[^288]: द्वादशोपसत्ताऽहीनस्येति श्रवणेऽपि, “तिस्र उपस्रदो भवन्ति” इति वचनेन उपसत्त्रयस्य प्राप्तिः ॥


[^289]: वाक्यशास्त्रं हि मीमांसाशास्त्रं नियोग निरूपण एव पर्यवस्यति ॥


 
दिङमात्रं त्वेतदाख्यायि नियोगस्य यथाऽऽगमम् ।  
अमुष्मन्नपि वाक्यार्थे विवदन्ते मनीषिणः ॥  

 नियोगवाक्यार्थनिरासः  
लिङादेरवगम्यमानः कार्यरूपः प्रेरणात्मा च वाक्यार्थो नियोग इत्युक्तम् । न चासावेवंरूपोऽपि परिदृश्यमानभावार्थादिव्यतिरिक्तोऽवगम्यते ॥
  
क्रियैव तावत् कार्यात्मा, प्रेरणात्मा फलार्थिता ।  
प्रतीयते ततोऽन्यस्तु नियोगो नोभयात्मकः ॥  

  
ननु ! अन्य एव क्रियाकर्तृसम्बन्धात् प्रैषप्रैष्यसम्बन्धो हि दर्शितः । न युक्तोऽसौ ॥
  
कुर्यादित्यादिशब्देभ्यः क्रियादिव्यतिरेकिणः ।  
नार्थान्तरस्य संवित्तिः कस्य चित् प्रेरणात्मनः ॥  

 नियोगस्यातिरिक्तत्वनिरासः  
किमिदानीं “करोति” “कुर्यात्” इत्यादि च तुल्ये एते प्रतिपत्ती ? अभिनवमिदं शब्दज्ञत्वमायुष्मतः । न ब्रूमो न भिन्ने एते प्रतिपत्ती इति । “करोति” इति प्रवृत्तक्रिय उच्यते, वर्तमानकालावच्छिन्नश्च । किं त्वसौ प्रैषः ततोऽवगम्यमानोऽपि प्रेरको न भवति, न च कार्य इति ब्रूमः ॥
  
ननु ! प्रेरकत्वेनैवावगम्यमानः कथं प्रेरको न भवेत् । एतदेवास्य प्रैषत्वम्, यत् प्रेरकत्वम्—सत्यम्—प्रेरकत्वेनैवासौ गम्यते । न[^290] त्वसौ तथा भवति । व्यवहारमात्रमेतत् “राजाज्ञया करोमि” इति । कार्यत्वमप्यस्य प्रक्रियामात्रं “राजाज्ञां करोमि” इति ॥
  फलस्यैव प्रेरकत्वं, न नियोगस्य  
आज्ञा हि नाम नैवान्या सम्पाद्यत्वेन गम्यते ।  
नानुष्ठातुरियं बुद्धिः आज्ञा सम्पाद्यतामिति ॥  

[^290]: वास्तविकं प्रेरकत्वं तु तस्य नास्ति ॥


 
एवं हि यस्य कस्यापि प्रवर्तेत स आज्ञया ।  
न चेह वालोन्मत्तादिवचनात् फलवर्जितात् ॥  

 
सत्यपि प्रेरणाज्ञाने प्रवर्तन्ते सचेतसः ।  
भयं नाशङ्क्यते यस्मात् फलं वाऽपि समीहितम् ॥  

  
तथाविधस्य राज्ञोऽपि नाज्ञाऽनुष्ठीयते जनैः ।  
वर्तमानापदेशेऽपि[^291] फलं यत्रावगम्यते ॥  

[^291]: लडादिप्रयोगेऽपि ॥


 
तत्र प्रवर्तते लोकः लिङादिष्वश्रुतेष्वपि ।  
भवत्यारोग्यसम्पत्तिः भुञ्जानस्य हरीतकीम् ॥  

 
तत्कामो भक्षयेच्चेति को विशेषः प्रवर्तने ?  
अन्वयव्यतिरेकाभ्यां तदेवमनुमन्यते ।  
प्रेरकत्वं फलस्यैव न नियोगात्मनः पुनः ॥  

 वेदे फलस्य प्रवर्तकत्वासम्भवशङ्का  
तत्रैतत् स्मात्—लोके भवतु फलार्थित्वात् प्रवर्तनं, आरिराधयिषते, प्रेरकातिशयानुवर्तने वा तस्य पारम्पर्येण फलहेतुत्वात् । वेदे तु वक्तुरभावात् प्रेरणावगमादेव प्रवृत्तिः ॥
  
उन्मत्तवाक्यादपि लिङादियुक्तात् न प्रेरणावगमो नास्ति ? भवन्नपि दोषदर्शनात् उपेक्ष्यते, उन्मत्त एवं प्रलपतीति । वेदे पुनः “यजेत” इत्यत्र प्रेरणावगमात् परित्यागकारणाभावात् तत एव प्रवर्तनम् । प्रवर्त नाभावेऽपि न वेदस्याप्रामाण्यम्, प्रमाणव्यापारस्य तेन निर्वर्तितत्वादित्युक्तम् ॥
  वेदेऽपि फलस्यैव प्रवर्तकत्वम्  
उच्यते—वेदेऽपि वक्ताऽस्ति । तदाशयवशेन तत्रापि फलार्थिनां प्रवर्तनमिति सम्भवदपीदमुत्तरं नाचक्ष्महे, कथान्तरप्रसङ्गात् । कित्विदम्ब्रूमः-प्रेषणावगमादेव प्रवृत्तिसिद्धौ स्वर्गकामपदं[^292] बादरिवदन्यथाव्याख्याय  ताम् । अधिकारानुबन्धाभिधाने पुरुषविशेषणमात्रमेतत् भवतु, किं स्वर्गसाध्यकत्वकल्पनया । विशेषणत्वमेवान्यथा[^293] न निर्वहतीति चेत्; आयातं तर्हि फलस्य साध्यत्वम् । तच्चेत् साध्यत्वेनावगम्यते, तस्यैव सामर्थ्यसिद्धं लोकानुगुणमव्यभिचारि च प्रवर्तकत्वमुत्सृज्य न प्रेरणावगमस्य तद्वक्तुमर्हसीति ॥
  
नियोगादथनिष्पत्तिः फलस्येत्यभिधीयते ।  
फलं प्रत्यङ्गभूतत्वात् अवाक्यार्थत्वमापतेत् ॥  

[^292]: फलस्य कर्मशेषत्वं नास्तीति बादरेर्मतं पूर्वमीमांसायां  \[३-१-३\]  निरूपितम् । तेन फलस्य प्राधान्यं सिद्धमिति तज्ज्ञानमेव प्रवर्तकम् ॥


[^293]: विशेषणत्वं—पुरुषविशेषणत्वम् ॥


 विध्यर्थस्य फलार्थत्वात्, वाक्यार्थद्वयापत्तिः  
ननु ! विध्यर्थो न भावार्थवत् फले करणं, येनास्य तदङ्गत्वं स्यात् । आक्षेपकत्वात्तु तस्य फलार्थत्वमुच्यते । प्रयोक्तृत्वं हि तस्य निजं रूपम्— यद्येवं भावार्थ एव साध्यो भवतु । विध्यर्थस्य तु किमनुष्ठयेत्वमुच्यते ?
  
सोऽपि भावार्थसिद्ध्या सम्पद्यते, “कृतो मया स्वामिनियोगः” इति व्यवहारादिति चेत्—
  
भावार्थात्तर्हि निष्पत्तिः नियोगस्य फलस्य च ।  
इत्येकत्र पदग्रामे वाक्यार्थद्वयमापतेत् ॥  

 नियोगस्यापि फलशेषत्वम्  
किञ्चान्विताभिधानेन विषयत्वावधारणात् ।  
नियोगस्यैव भावार्थनिष्पाद्यत्वं प्रतीयते ॥  

 
स तु भावार्थतः सिद्धः फलाय यदि कल्प्यते ।  
परार्थत्वादवाक्यार्थो भवेदित्युपवर्णितम् ॥  

  
भावार्थस्तु द्वयं[^294] कुर्यात् युगपद्वा क्रमेण वा ।  
युगपन्नास्य सामर्थ्यं समत्वं च द्वयोर्भवेत् ॥  

[^294]: द्वयं—नियोगं, फलं च ॥


 नियोगसिद्ध्यसम्भवः  
नियोगश्च शब्दैकगोचरत्वात् मा दर्शि; फलं तु स्वर्गपश्वादि तेन[^295] सह निष्पद्यमानं किमिति न गृह्यते ? क्रमपक्षे पूर्वं वा नियोगः, पश्चात् फलम्; पूर्वं वा फलं पश्चाद्वा विनियोगः सिद्ध्येदिति । यदि पूर्वं नियोगः, तदा नियोगस्य स्वतः पुरुषार्थत्वाभावात् असम्पाद्यत्वम् ॥नियोगस्यासम्पाद्यत्वात् तद्विषयलिप्साया अनुपपत्तेः करणांशेऽपि वैधी प्रवृत्तिस्स्यात् ॥
  
यथा नियोगनिष्पत्तिः प्रयाजादिकृतेन तु ।  
ततः प्रवृत्तिः शास्त्रीया भावार्थेऽपि तथा भवेत् ॥  

[^295]: तेन सहेति—उभयोरपि भावार्थसाध्यत्वात् ॥


 
इष्यत एवेति चेत्—
  
नन्वेवं तस्य लिप्सार्थलक्षणेत्यभ्यधायि यत् ।  
श्येनादीनामधर्मत्वं वर्णितं तद्विरुद्ध्यतेइतिकर्तव्यतायामेव विधिर्युक्ता । धात्वर्थेंऽपि विध्यङ्गीकारे श्येनस्यापि विहितत्वप्राप्त्या अधर्मत्वं न स्यात् ॥ ॥  

 
अथ पूर्वं फलसिद्धिः, ततो नियोगसिद्धिः; तर्हि फलस्य तदानीं दर्शनं भवेत्, सिद्धत्वात् ॥
  
न च भावार्थवेलायां पुत्रपश्वादि दृश्यते ।  
अदृश्यमानमप्येतत् सिद्धविमितिविस्मयः ॥  

  फलस्य नियोगशेषत्वनिरासः  
अतश्च यत् कैश्चिदुच्चते—स्वर्गसिद्धिमवान्तरव्यापारीकृत्य[^296] नियो गमेव भावार्थः सम्पादयतीति—तदप्यपास्तम्—अवान्तरव्यापारस्य ज्वलनादेरिव प्रधानव्यापारात् पूर्वं दर्शनप्रसङ्गादिति[^297] ॥
  
अथोच्यते—स्वर्गकामस्य स्वर्गं साधयितुमुद्यच्छतो यागे नियोगः यः सम्पाद्यः श्रूयते, स[^298] चेत् सम्पन्नः शब्दवृत्तेन फलमपि सम्पन्नमेव । आनुभाविकी तु स्वर्गादिसिद्धिः कालान्तरे भविष्यतीति—एतदयक्तम्— सिद्धिद्व्यानुपलम्भात् । न ह्येका शाब्दी सिद्धिः, अन्या चानभाविक्री फलसिद्धिः कुतस्त्येति चिन्त्यम् ॥
  
कालान्तरे च भावार्थः क्षणिकत्वान्न विद्यते ।  
शक्त्यादिरूपं चापूर्वं न भवद्भिरुपेयते ॥  

[^296]: नियोगः स्वसिद्वये फामपि सम्पादयति । यागश्च नियोगम् ॥


[^297]: तथा च स्वर्गस्य पूर्वमेव अनुभवप्रसङ्गः ॥


[^298]: सः—नियोगः ॥


 
भवन्तो ह्यपूर्वशब्देन धर्मशब्देन च नियोगमेवोपचरन्ति । न च नियोगः शक्तिवत् आत्मसंस्कारवद्वा कालान्तरस्थायी भवती । स हि प्रेरणात्मकः, कार्यरूपो वा, नोभयथाऽपि स्थैर्यमबलम्बते[^299] ॥
  नियोगस्य फलाक्षेपकत्वं न सम्भवति  
तत्रैतत् स्यात्—नियोगसिद्धिः आक्षित्तफलसिद्धिर्भवति । विषयाद्यनुबन्धावच्छिन्नो ह्यसावेवानुष्ठेयः । तत्र यथा तेन तेन कारकचक्रेण  क्रियाकलापेन विना सम्पत्तिमलभमानः तत्तदाक्षिपति, तथाऽधिकारानुबन्धबन्ध्योऽपि नासौ सम्पत्तिमधिगच्छतीति तमप्याक्षिपति[^300] । यश्चायमधिकारानुबन्धाक्षेपः, स एवायं फलाक्षेपेण तु विधेः फलाक्षेपि तेत्युक्तम् । एतदयुक्तम्—
  
यो हि येन दिना कामं न सिद्ध्येत् स तमाक्षिपेत् ।  
नियोज्यमात्राक्षेपे तु नियोगो न फलात्मकः ॥  

[^299]: यागं नर्वर्तयन् नियोगश्चरितार्थः । तथा च कालान्तरे कथं फलम् ?


[^300]: तं—अधिकारं—फलम् । तथा च फलसिद्धावेव नियोगसिधिः पूर्णा । अत एव अपूर्ववृद्धिरेव स्वर्गः इत्यप्युच्यते ॥


 
नियोज्यः चण्डालस्पर्शनेनेव[^301] स्वर्गकामनोत्पादमात्रेण नियोज्यतां प्रतिपन्न इति कथं नियोज्याक्षेप एव फलाक्षेपः ॥
  
ननु च स्वर्गकामोऽत्र नियोज्यो नान्यथा भवेत् ।  
यदि स्वर्गस्य सम्पत्तिं नाधिगच्छेत् स्वकर्मणः[^302] ॥  

[^301]: पुरुषविशेषणस्य चण्डालस्पर्शस्य स्नाने निमित्तत्वमात्रेण यथा चारितार्थ्यं, तथा स्वर्गस्यापि यागे प्रवर्तनामात्रेण ॥


[^302]: स्वकर्मण इति पञ्चमी ॥


 
नैतदेवम्—
  
नरेच्छामात्रमेवेदं न शब्दस्त्वियति क्षमः ।  
नियोज्यः स्वर्गकामो हि भवेज्जीवनवानिव ॥  

 यागस्वर्गयोः साध्यसाधनभावः कथमवगम्यते ?  
ननु ! लोके काम्यमानस्य साध्यत्वं दृष्टम् “हरीतकीं भक्षयेदारोग्यकामः” इति । तेन वेदेऽपि “यजेत स्वर्गकामः” इति स्वर्गस्य साध्यत्वमव  भोत्स्यामहे । साधो ! लोकेऽपि कथमेतदवगतम् आयुष्मता ? नियोज्यसमर्पकपदवाच्यपर्यालोचनेन ? विधिवृत्तपरीक्षया वा ?
  
पदार्थस्तावदेतावान् ? एवञ्चातो ह्यसाविति ।  
इदं तु सिद्ध्यत्येतस्मादिति तस्य न गोचरः ॥  

 
विधेरेष स्वभावश्चेत्, आयुष्मन् ! साधु बुद्ध्यसे ।  
भाट्टैः किमपराद्धं ते नित्येऽपि फलवादिभिः ॥  

 नित्येष्वपि फलसद्भावः  
अधिकार्यनुपादेयविशेषणविशेषितः ।  
जीवन् वा स्वर्गकामोऽपित्समानः काम्यनित्ययोः ॥  

 
विधिवीर्यप्रभावस्तु द्वयोरपि तथाविधः ।  
सप्रत्ययप्रेरकतां विधिर्नोपैति निष्फलः ॥  

 
ननु ! कामनाधिकारे स्वर्गः श्रूयते, नित्याधिकारे त्वसौ[^303] न श्रूयते । आश्रूयमाणः कस्यानुरोधेन कल्प्यते ? विधेरेवेति ब्रूमः । स्वर्गेण श्रुतेनापि किं करिष्यति, यद्यसौ विधिना नापेक्ष्यत, “घृतकुल्या अस्य भवन्ति” इत्यादिवत् अश्रुतोऽपि चासौ विधिनाऽऽकृष्यत एव । तस्मात् विधिरेवात्र[^304] प्रमाणं, न श्रवणाश्रवणे इति काम्यवन्नित्येऽपि फलमभ्युपगन्तव्यम्; न वा क्वचिदपीति ॥
  निषेधस्थलेऽपि फलसद्भावः  
प्रतिषेधाधिकारेऽपि विधिवृत्तपरीक्षया ।  
एवं नरकपातादिफलयोगो न दुर्भणः ॥  

[^303]: असौ—प्रत्यवायपरिहारः ॥


[^304]: अत्र—फलसाधनत्वे ॥


  
येन हि दुर्विषहक्लेशद्वेषकलुषितमनसा ब्राह्मणहननं सुखसाधनमिति कर्तव्यमिति गृहीतम्, निरर्गलरागरसिकेन सुरापानं सुखसाधनमिति गृहीतम्, स ततो विधिना वार्येत, यदि तदसुखसाधनमिति ज्ञाप्यते । तस्मान्नित्येषु प्रत्यवायपरिहार[^305] इव, उपात्तदुरितक्षव इव वा प्रतिषिध्यमानेषु कर्मसु नरकपातः फलमित्यभ्युपगमनीयम् । इतरथा ह्यर्थानर्थविवेको न सिद्ध्यति ॥
  
एवं[^306] च ब्रह्महत्यादेरपि नैवास्त्यधर्मता ।  
किं पुनः श्येनवज्रादेरित्यर्थग्रहणं वृथा ॥  

[^305]: प्रत्यवायपरिहारः—अकरणे यो भवेत्तस्य परिहरणं—प्रागभावसंरक्षणम् । उपात्तदुरितक्षयः—जातस्य तस्य ध्वंसः ॥


[^306]: एवं च—विधिसद्भावादेव । वज्र इति च श्येनवत् र्हिंसाफलक्रो यागविशेषः ॥


 करणेतिकर्तव्यतयोरविशेषः  
करणांशेऽपि लिप्सातः प्रवृत्तिर्यद्युपेयते ।  
इतिकतव्यतांशे तु शास्त्राद्यदि तदप्यसत् ॥  

 
न हि तत्करणं शुद्धं स्वफलायोपकल्पते ।  
सेतिकर्तव्यताकं हि करणं करणं विदुः ॥  

 
अवान्तरविभाग एवैषः करणेतिकर्तव्यतालक्षणः । सकलाङ्गो बृंहितस्वरूपस्तु भावार्थः काम्यमानोपायतां प्रतिपद्यते, नैकेनाप्यंशेन न्यूनाः । अत एव काम्यानां कर्मणां सर्वाङ्गोपसंहारेण प्रयोगमिच्छन्ति । तस्मात् करणवदितिकर्तव्यतायामपि लिप्सात एव प्रवृत्तिः स्यात् ॥
  
उभयत्रापि लिप्सातः सति चैवं प्रवर्तने ।  
अग्नीषोमीयहिंसादेः श्येनादिवदधर्मता ॥  

  कामाधिकारे विध्यर्थः  
यदप्युक्तं—कामाधिकारेषु काम्यमानभावार्थयोरुपायोपेयभावमात्रप्रतिपापर्यसितो विधिव्यापार इति—तदपि न सम्यक्—विधिपुरुषयोर्हिं प्रेर्यप्रेरकभावलक्षणः सम्बन्धः । तत्र यागादयो विषयत्वेन प्रतीयन्ते, नेष्यमाणोपायत्वेन । साध्यसाधनमात्रप्रतिपादनपर्यवसितव्यापारस्तु विधिः विनियोगपर एव स्यात् । ततश्चाप्रवृत्तप्रवर्तकं नाम निजं रूपं जह्यात् ॥
  
विधेश्चतुरवस्थत्वं[^307] फलतः किल कथ्यते ।  
प्रेरकत्वं च तद्रूपं सर्वावस्थानुगामि यत् ॥  

[^307]: प्रेरकत्वस्य समानत्वेऽपि फलद्वारकमेव चतुरवस्थत्वं नित्यनैमित्तिककाम्यप्रतिषेधस्थलेषु ॥


 
कार्यात्मताऽपि विध्यर्थे प्रेरणाज्ञप्तिपूर्विका ।  
प्रेर्येणैव सता पुंसा तत्कार्यमवधार्यते ॥  

 
लिङादिश्रुतितश्चादौ प्रेरणैव प्रतीयते ।  
साध्यसाधनसम्बन्धबुद्धिस्तद्बुद्धिपूर्विका ॥  

 
नन्वेवं काम्येषु विधितः प्रवृत्ताविष्यमाणायां अप्रवर्तमानः प्रत्यवेयात्, विध्यतिक्रमात्—मैवम्—स्वर्गं सिषाधयिषोः तत्राधिकारात् । अन्यस्त्वनधिकृत एव, क्षत्रियादिरिव वैश्यस्तोमे । नासावकुर्वन् प्रत्यवायमर्हति । स्वर्गार्थी तु विधितः प्रवर्तत एव । लिप्सया तु करणांशे प्रवृत्तिरिष्यमाणा क्रत्वर्थमितिकर्तव्यतांशमपि मैवं स्पृशेत्[^308] । क्रतूपकारकामो हि तत्र प्रवर्तते इत्येवं सर्वत्र विधिरुत्सीदेदेवेत्यलं प्रसङ्गेन ॥
   नियोगे व्युत्पत्त्यसम्भवः  
अपि च—
  
प्रमाणान्तरसम्पर्कविकले भवतः कथम् ।  
नियोगात्मनि वाक्यार्थे व्युत्पत्तिर्व्यवहारतः ? ॥  

[^308]: अतस्साङ्ग एव करणे विध्या प्रवृत्तिः ॥


 
ननु उक्तमाकूतविशेषपूर्विकां चेष्टामात्मनिष्ठां दृष्ट्वा परत्रापि तथाऽनुमानमिति—अयुक्तमिदम्—स्वात्मन्यपि प्रेरणावगमनिमित्ताभावात् । न ह्यात्मेव, संविदिव प्रेरणावगमनिमित्ताभावात् प्रेरणा स्वप्रकाशा । प्रेरणासंवित् स्वप्रकाशेति चेत्—तदुत्पादे तर्हि निमित्तं तावत् मृग्यम् । न तावच्छब्दः, तदानीं व्युत्पत्त्यभावात् । स्वात्मनि प्रेरणावगमपूर्विकां हि चेष्टामुपलब्धवतः ते परत्र चेष्टादर्शनात् तदनुमानं सेत्स्यति । तन्निमित्तं लिङादिश्शब्द इति भोत्स्यते, स पुनर्व्युत्पत्तिकाले स्वात्मन्येव प्रेरणावगमश्चिन्त्यो वर्तते । प्रमाणान्तरात्तु तदवगम इति चेत्—उत्तिष्ठ, असिद्धं शब्दैकगोचरत्वम् ॥
  
या चेयं पूर्वावधारितसुखसाधनभावे कपित्थादौ स्वात्मनि प्रवृत्ति रुपलब्धा, तत्र प्रेरकत्वेन फलार्थिता निर्ज्ञाता, नान्या कचित् प्रेरणा । तदुक्तम्  \[प्र-वा-भा-२-४-१८३\]  ।
  “
स्मरणादभिलाषेण व्यवहारः प्रवर्तते  

”  
इति । फलविषया हीच्छा तत्र स्वसंवेद्या ॥
  
अतश्च प्रेरकज्ञानं शब्दादपि परस्य यत् ।  
कल्प्यते कल्प्यतां तत्र प्रेरिका सैव[^309] सुन्दरी ॥  

[^309]: सैव—फलविषयकेच्छैव ॥


  
चपेटापरिहाराय मोदकप्राप्तयेऽपि वा ।  
प्रवर्तते वटुर्नासौ जुहुधीति नियोगतः ॥  

 
कथं तर्ह्येवमाचष्टे “आचार्यचोदितोऽहं जुहोमि” इति ? अस्त्वयं व्यपदेशः । आचार्यचोदना तु न तत्र कारणम्; अपि तु हिताहितप्राप्ति परिहारार्थित्वमेवेत्यतः फलं प्रवर्तकं युक्तम्, अनुभवसाक्षिकत्वात् ॥
  शब्दप्रयोक्त्राशयस्यापि प्रेरकत्वं न युक्तम्  
येऽप्याहुः—प्रयोक्त्राशयस्य प्रवर्तकत्वम्, यतोऽननुविधेयस्य वचनात् न प्रवर्तमानः कश्चिद्दृश्यते । अनुविधेयस्य पुंसः किञ्चिदब्रुवतोऽपि भ्रूभङ्गादिनाऽऽशयमवगम्य प्रवर्तत इति—एतदप्ययुक्तम्—यतः प्रयोक्त्राशयानुमानेन स्वार्थसम्भावनया लोकः प्रवर्तते । न पुनः प्रयोक्तैव प्रीयतामिति । तत्प्रीतिरपि स्वप्रीतिहेतुत्वेनार्थ्यते, न तत्प्रीतित्वेन । बुद्धोऽपि हि नाम सकलसत्त्वहितम्प्रतिपन्नः परार्थं स्वप्रयोजनतयैव“
आकाशस्य स्थितिर्यावत् यावच्च जगतः स्थितिः ।  
तावन्मम स्थितिर्भूयाल्लोकपापानि निघ्नतः  

” इति किल बुद्धवाक्यम् ॥ सम्पादयति । परार्थसम्पादनद्वारकं तु तत् । तस्मात् स्वप्रीतिरेव प्रवर्तिका । प्रयोक्त्रा शयस्य च प्रवर्तकत्वे वेदार्थप्रयोक्त्राशयानवधारणात् अप्रवृत्तिरेव प्राप्नोति । तस्मात् फलमेव प्रवर्तकम् ॥
  
यत्पुनः फलस्य प्रेरकत्वे दूषणमभ्यधायि—सिद्ध्यसिद्धविकल्पानुपपत्तेरिति—तदप्ययुक्तम्—इच्छाविषयीकृतस्य प्रवर्तकत्वाभ्युपगमात् । असिद्धे कथं कामनेति चेत्—असिद्धत्वादेव । इदानीं च तदसिद्धं; नैकान्तासिद्धस्वरूपमेव, खपुष्पवत् ॥
   
सुखे दुःखनिवृत्तौ वा पुंसां भवति कामना ।  
न पुनर्व्योमपुष्पादि कश्चित् कामयते नरः ॥  

 रागादेः प्रवर्तकत्वनिरासः  
येऽपि रागादेः प्रवर्तकत्वमभ्युपगतवन्तः, तैरपि कामनाविषयीकृतं फलमेव प्रवर्तकमभ्युपगतम् । इच्छाविशेषा[^310] एव हि रागादयः ॥
  
यदपि श्रेयस्साधकत्वं प्रवर्तकमुच्यते, तदपि न चारु; सत्यामपि श्रेयस्साधनतायां अनर्थित्वेन प्रवृत्त्यभावात् ॥
  
ननु ! अर्थिनोऽपि नानियतविषया प्रवृत्तिः, अपितु निर्ज्ञातश्रेयस्सा धनभावे भावार्थे । तस्मात् तत्साधनतावगमः प्रवर्तकः—सत्यम्—द्वये सत्यपीच्छैव प्रवर्तिका वक्तुं युक्ता, तस्यां सत्यामेव प्रवृत्तिदर्शनात् । प्रवृत्तिर्हि नाम प्रयत्नः । प्रयत्नश्चेच्छाकार्य इति काणादाः । विषयनियमे[^311] तु श्रेयस्साधनत्वं कारणं, न प्रवृत्त्युत्पादे ॥
  
किञ्च भावनावगतं श्रेयस्साधनत्वं प्रतर्तकमिष्यते तैः । तच्च न पृथगभिधातुं युक्तम् । भवनायाः त्र्यंशत्वेन तत्स्वरूपानगमसमये एतदंशयोः स्वर्गयागयोः साध्यसाधनभावावगतिसिद्धेः । न चांशद्वयावच्छिन्नस्य व्यापारस्य श्रेयस्साधनत्वं रूपं वक्तुमुचितम्, अनिष्पन्नस्य तस्य ताद्रूप्याभावात् । न ह्यनिष्पन्ने, गवि तदेकदेशसास्नादौ गोत्वरूपं सामान्यं निविशते । न चांशत्रयपूरणमन्तरेण भावनाख्यव्यापारनिष्पत्तिरिति ॥
   शब्दस्यापि प्रेरकत्वासम्भवः  
यत्तु लिङादेश्शब्दस्य तद्व्यापारस्य वा प्रेरकत्वमुच्यते—तत् प्रागेव प्रतिक्षिप्तम् । विधिरपि स्वमहिम्ना वा प्रेरकः स्यात् ? साध्यसाधनभावसम्बन्धावबोधनेन वा ? स्वमहिम्ना प्रेरकत्वमस्य पूर्वमेव निरस्तम् । साध्यसाधनभावसम्बन्धावबोधनपुरस्सरे तु तस्य प्रवर्तकत्वे फलस्यैव प्रवर्तकत्वमिदमनक्षरमभिहितं भवति ॥
  
यस्त्वाह प्रेरकत्वं चेत् फलं दर्शयतो विधेः ।  
प्रत्यक्षादिसमानत्वात् स्वातन्त्र्यं[^312] तस्य हीयते ॥  

[^310]: फलविषयिणी उत्कटेच्छा रागः ॥


[^311]: विषयनियमः—प्रवृत्तिविषयव्यवस्था ॥


[^312]: प्रत्यक्षं वस्तु प्रदर्शयति । प्रवृत्तिस्तु इच्छयैव । एवं च विधेः स्थानमेव न लभ्येत ॥


 
स वाच्यः फलशून्यत्वे सुतरामस्वतन्त्रता ।  
यद्रिक्तमर्थं मूढोऽपि न कश्चिदनुतिष्ठति ॥  

 
को हि नाम निष्फलमर्थं प्रेक्षावाननुतिष्ठेत् ?
  
ननु फलेऽपि दर्शिते केचित्तत्र न प्रवर्तन्त एव । किञ्चातः ? काम मा प्रवर्तिषत । न हि कारको विधिः, अपितु ज्ञापक इत्युक्तम् ॥
  
ननु फलमप्रदर्शयन्नपि ज्ञापयेत्—न ज्ञापयितुमुत्सहते, प्रेक्षावान् हि ज्ञाप्यते, न च फलं विनाऽसौ तथा ज्ञापितो भवति इत्यलं बहुभाषिकया ॥
  फलस्यैव प्रवर्तकत्वोपसंहारः  
फलस्यैवेष्यमाणस्य पश्यन् प्रेरकतामतः ।  
यमर्थमधिकृत्येति सूत्रं व्यधित सूत्रकृत् ॥  

  
तस्मात् पुंसः प्रवृत्तौ प्रभवति न विधिः नापि शब्दो लिङादिः  
व्यापारोऽप्येतदीयो न हि पटुरभिधा भावनानामधेया ।  
न श्रेयस्साधनत्वं विधिविषयगतं नापि रागादिरेवं  
तेनाख्यत् काम्यमानं फलममलमतिः प्रेरकं सूत्रकारः ॥  

 
—इति वाक्यार्थविमर्शः—
  वाक्यार्थस्वरूपवर्णनम्  
आह—
  
परपक्षान् प्रतिक्षिप्य प्रेरकं कथितं फलम् ।  
एवं परमतद्विष्टैः वाक्यार्थः स्वयमुच्यताम् ॥  

 
उच्यते—“यमर्थमधिकृत्य पुरुषः प्रवर्तते तत् प्रयोजनम्”  \[न्या-सू-१-१-२४\]  इति वदता सूत्रकृता फलं प्रवर्तकमिति प्रदर्शितम् । “प्रमाणेन खल्वयं ज्ञाताऽर्थमुपलभ्य तमीप्सति, जिहासति वा । तस्येप्साजिहासाप्रयुक्तस्य समीहा प्रवृत्तिरुच्यते । सामर्थ्यं पुनरस्याः फलेनाभिसम्बन्धः” इति च ब्रुवाणो भाष्यकारोऽपि फलेप्सां प्रवर्तिकां प्रादीदृशदिति तदीयां सरणिमनुसरद्भिरस्माभिरपि तथैव तत्कथितम् ॥
  विद्यास्थानानां विविक्तविषयकत्वम्  
वाक्यार्थस्तु न क्वचिदपि सूत्रकारभाष्यकाराभ्यां सूचित इति कुतः शिक्षित्वा वाक्यार्थस्वरूपं वयमाचक्ष्महे । किमिति ताभ्यामसौ न सूचितः [^313]  इति चेत्, पृथक्प्रस्थाना[^314] हीमा विद्याः । प्रमाणविद्या चेयमान्वीक्षकी, न वाक्यार्थविद्येति ॥
  
यद्येवं पदार्थोऽपि कस्मादिह दर्शितः “व्यक्त्याकृतिजातयस्तु पदार्थः” इति—स्थाने प्रश्नः—स तु शब्दानामर्थासंस्पर्शितां, वदन्तं रुदन्तं च शमयितुं शब्दप्रामाण्यसिद्धये सूत्रकृता यत्नः कृतः ॥
  पदार्थानामेव वाक्यार्थत्वम्  
यद्येवं वाक्यार्थमपि बाह्यं वास्तवमन्तरेण शस्त्रस्य प्रमाणता न प्रतिष्ठां लभत इति तत्रापि प्रयत्नः कर्तव्य एव—सत्यम्—पदार्थप्रतिपादनयत्नेनैव तु कृतेन तत्र यत्नं कृतं मन्यते सूत्रकारः, यदयं पृथक्पदार्थेभ्यो न वाक्यार्थमुपदिशति स्म । तस्मादयमस्याशयः—पदार्थ एव वाक्यार्थः इति ॥
  
तत्किममुमेव पक्षं अनुमोदामहे पदार्थ एव वाक्यार्थ इति । बाढं ब्रुमः । किन्तु नैकः पदार्थो वाक्यार्थः, अनेकस्तु पदार्थो वाक्यार्थः ॥
  पदार्थवाक्यार्थयोः विशेषः  
ननु ! अनेकोऽपि भवन् पदार्थ एवासौ । न च पदार्थो वाक्यार्थो भवितुमर्हति । सामान्ये[^315] हि पदं वर्तते, विशेषे वाक्यम् । अन्यच्च सामान्यम्, अन्यो विशेषः । अन्यत्राप्युक्तम्—“यदत्राधिक्यं स वाक्यार्थः” इति । तस्मादन्यः पदार्थः, अन्यश्च वाक्यार्थः—उच्यते—  यदेतदुक्तमस्माभिः “अनेकः पदार्थो वाक्यार्थः, न पुनरेकः” इति, तन्न बृहीतमायुष्मता ॥
  वाक्यार्थस्यापूर्वत्वम्  
एतदुक्तं भवति—परस्परसंस्पृष्टपदार्थसमुदायो वाक्यार्थ इति संसर्ग एवाधिक इति “यदत्राधिक्यं” इत्युच्यते । न चानाक्षिप्तविशेषत्वेन[^316] संसर्ग उपपद्यते इति विशेषो वाक्यार्थ इत्युच्यते । संसर्गस्तु स्वरूपतो न वाक्यार्थः, अपदार्थत्वात् । “गौः शुक्ल आनीयताम्” इति पदग्रामे संसर्ग वादिनः पदस्याश्रवणात् । श्रवणेऽपि सुतरामनन्वयात् । “गौः शुक्ल अनीयतां संसर्गः” इति कोऽस्यार्थः ? तस्मात् संसृष्टो वाक्यार्थः, न संसर्गः । तदुक्तं—“व्यतिषक्ततोऽवगतेर्व्यतिषङ्गस्य” इति । न च तन्तुभिरिव पटः, वीरणैरिव कटः तदतिरिक्तोऽवयविस्थानीयः पदार्थो निर्वर्त्यमानो वाक्यार्थ उपलभ्यते । जातिगुणक्रियावगमेऽपि अवयविबुद्धेरभावात् । न च पदार्थावयवी वाक्यार्थः । तेन पृथग्वाक्यार्थं नोपदिष्टवानाचार्यः ॥
  वाक्यार्थः न पदार्थातिरिक्तः  
ननु ! गुणप्रधानभावमन्तरेण न संसर्गोऽवकल्पते । न चैकस्मिन् वाक्ये बहूनि प्रधानानि भवन्ति; प्राधान्यमेव हि तथा सति न स्यात् । गुणास्तु बहवो भवन्ति । यदिदमनेकगुणोपरक्तं एकं किञ्चित्प्रधानं, स वाक्यार्थ इति तद्विषयेयमेकस्वभावा बुद्धिः—सत्यम्—तथापि त एव  संसृष्टाः पदार्था अवभासन्ते, न तदारब्धः कश्चिदेकः । संसर्गसिद्धिकृतस्तु गुणप्रधानभावोऽभ्युपेयते ॥
  
स च गुणप्रधानभावो न नियतः,[^317] येन एकमेवेदं प्रधानमिति व्यवस्थाप्येत । क्वचित् कारकं प्रधानम्, क्रिया गुण; द्रव्यस्य चिकीर्षितत्वेनावगमात्—“व्रीहीन् प्रोक्षति” इति ॥
  
सिद्धतन्त्रं क्वचित् साध्यं तत्तन्त्रमितरत् क्वचित् ।  
शब्दप्रयोगतात्पर्यपर्यालोचनया भवेत् ॥  

[^313]: उपलम्भः—ज्ञानं, न तु प्रत्यक्षम् ।


[^314]: गोपदं गोत्वावच्छिन्नवाचकम् । परन्तु “गामानय” इति वाक्यस्थं न यत्किञ्चिद्गोवाचकम् । किन्तु विशिष्य किञ्चिद्व्यक्तिवाचकम् ॥


[^315]: व्याकरणं पदशास्त्रम् । मीमांसा च वाक्यशास्त्रम् । इदं च प्रमाणशास्त्रम् ॥


[^316]: संसर्गस्य व्यक्तिविशेषगतत्वात् ॥


[^317]: गुणप्रधानभावः आपेक्षिक एव सर्वत्र । अपेक्षा च देशकालकार्यानुरोधेन बहुप्रकारा । स्वदेशे राजाप्रधानन् । शिशोर्नामकरणे शिशुः प्रधानम् । पाककार्ये पाचकः प्रधानम् ॥


 संसर्गविशिष्टपदार्थानां वाक्यार्थत्वम्  
तस्मात् गुणप्रधानभावानियमात् अन्योन्यसंसृष्टः पदार्थसमुदायो वाक्यार्थ इति एतावदेव श्रेयः । संसर्गावगमे च सर्ववादिनाम विवादः ॥
  
वाक्यार्थं मन्वते येऽपि नियोगं भावनां क्रियाम् ।  
तैरप्यन्योन्यसंसृष्टः पदार्थग्राम इष्यते ॥  

 अन्यव्यवच्छेदः न वाक्यार्थः  
ननु संसर्गवदन्यव्यवच्छेदोऽपि गम्यते । “गौः शुक्ल आनीयताम्” इति श्रुते कृष्णाश्वादिव्यवच्छेदप्रतीतिदर्शनात्—सत्यम्—संसर्गपूर्वकस्तु व्यवच्छेदः । शुक्लगुणसंसृष्टो हि गौः कृष्णादिभ्यो व्यवच्छिद्यते । अन्यापोहस्तु न पदार्थ इत्युक्तम् । तस्मान्न भेदो वाक्यार्थः ॥
   संसर्गस्य अशब्दार्थत्वम्  
ननु ! संसर्गोऽपि न शब्दार्थः—सत्यम्—स हि शब्दस्याभिधेयो न भवति, न तु ततो न प्रतीयते । अनभिधेयः कथं प्रतीयत इति चेत्— एतदग्रे[^318] निर्णेष्यते । व्यवच्छेदे तु न सा गतिः । तस्मात् संसृष्टाः पदार्थाः वाक्यार्थ इति स्थितम् ॥
  फलरूपप्रधानार्थस्यैव वाक्यार्थत्वम्  
अथवा गुणीभूतेतरपदार्थानुगृहितः एक एव प्रधानभूतः पदार्थो वाक्यार्थ इत्येकाकारप्रतीतिबलादुपेयताम् । एकस्त्वयमसावर्थ इति न निर्णेतुं शक्यते । यदि त्ववश्यमेकस्य कस्यचिदभिषेककलशो दातव्यः, तत् फलस्यैव दीयताम् । न हि निष्प्रयोजनं किञ्चिद्वाक्यमुच्चर्यते ॥
  
क्वचित् साक्षात्पदोपात्तं क्वचित् प्रकरणागतम् ।  
क्वचिदालोचनालभ्यं फलं सर्वत्र गम्यते ॥  

[^318]: अग्रे—समनन्तराह्निके ॥


 
सकलेन च कारककलापेन क्रिया निर्वर्त्यते । क्रियया च फलम् । न तु फलेनान्यत् किमपि निर्वर्त्यत इति प्रधानत्वात् फलमेव वाक्यार्थः ॥
  फलस्यैव प्राधान्यपक्षः  
ननु ! फलमपि पुरुषार्थमिति पुरुषः प्रधानं स्यात्—नैतदेवम्—फलं सुखात्मकत्वात् पुरुषाश्रितं भवति, सुखादीनामात्मगुणत्वात् । न चैतावता पुरुषः प्रधानम् । सोऽपि[^319] हि फलार्थमेव यतते । भावना तावत्  फलनिष्ठ एव व्यापारः । नियोगस्यापि फलं विना न प्रवर्तकत्वमित्युक्तम् । क्रियाया अपि केवलाया वाक्यार्थन्त्वमपास्तम् ॥
  
तस्मात् फलस्य साध्यत्वात् सर्वत्र तदवर्जनात् ।  
क्रियादीनां च तादर्थ्यात् तस्य वाक्यार्थतेष्यते ॥  

[^319]: क्रियामयत्वाल्लोकस्य, फलस्यैव क्रियया साधनात् तस्यैव लोकदृष्टवा प्राधान्यम् । वस्तुदृष्टया तु पुरुषस्य स्यान्नाम प्राधान्यम् ॥


 क्रयाया अपि फलशेषत्वम्  
ननु ! फलस्य स्वर्गादेः निसर्गतः सिद्धरूपत्वात्[^320] कारकैस्सह सम्बन्धो पप्राप्नोति । सिद्धस्य च कः सम्बन्धः ? क्रियागर्भ इति चेत्—तर्हि फलमपि, कारकाण्यपि—क्रियया सम्बध्यन्ते, को विशेषः ? सत्यम्—परं तु कारकाणि साधनत्वेन, फलं तु साध्यत्वेन । “क्रियया हि फलं साध्यते” न फलेन क्रियेत्यतः फलस्यैव प्राधान्यमिति सिद्धम् ॥
  
अन्योन्यसङ्गतिविशेषित एव यस्मात्  
वाक्यार्थभावमुपयाति पदार्थपुञ्जः ।  
एतच्च चेतसि निधाय ततो न भिन्नं  
वाक्यार्थमभ्यकधित च कश्चन सूत्रकारः ॥  

[^320]: क्रियैव साध्या । स्वर्गश्च न क्रियारूपः । अतः न साध्यः किन्तु सिद्धः, घटादिवत् ॥


 
प्राधान्ययोगादथवा फलस्य  
वाक्यार्थता तत्र सतां हि यत्नः ।  
प्रयोजनं सूत्रकृता तदेव  
प्रवर्तकत्वेन किलोपदिष्टम् ॥  

 उद्योगस्य वाक्यार्थत्वपक्षः  
अपरे पुनः लिङादिशब्दश्रवणे सति समुपजायमानमात्मस्पन्दविशेषं उद्योगं नाम वाक्यार्थमाचक्षते । तत्स्वरूपं तु वयं न जानीमः, कोऽयमात्म  स्पन्दो नामेति । बुद्धिसुखदुःखेच्छाद्वेषप्रयत्नधर्माधर्मसंस्कारा हि नव आत्मनो गुणा विशेषगुणा भवन्ति, नान्ये । तत्रायमात्मस्पन्दः बुद्धिर्वा स्यात्, प्रयत्नो वा, इच्छाद्वेषयोरन्यतरो वा ? अन्ये तु विकल्पयितुमपि न युक्ताः । तत्र यदि बुद्धिरात्मस्पन्द उच्यते—तर्हि प्रतिभा वाक्यार्थ इत्युक्तं भवति; न नूतनं किञ्चिदुत्प्रेक्षितमेतत् ॥
  
अथ प्रयत्न आत्मस्पन्दः, तर्हि भावनाया नामान्तरकरणमुद्योगैति ॥
  
अथ इच्छाद्वेषयोरन्यतरोऽसौ—तर्हि सुखेच्छा, दुःखजिहासा वा वाक्यार्थ इति अक्षपादपक्ष एवायं, नापूर्वं किचित् ॥
  
अथापि भाट्टपरिकल्पितो व्यापार आत्मास्पन्दः,—सोऽपि भावनैव, नार्थान्तरम् ॥
  
अथानुष्ठेयः प्रेरकः कश्चिदर्थ उद्योगः—स तर्हि नियोग एव; उपसर्गान्यत्वमिदं,[^321] न वस्त्वन्यत् ॥
  
तस्मादश्रुतपूर्वेण कृतमुद्योगपर्वणा ।  
स भारतमनुष्याणां[^322] गोचरो न तु मादृशाम् ॥  

[^321]: उत्, नि इति उपसर्गभेदमात्रम् ॥


[^322]: भारतमनुष्याणां, उद्योगर्वेत्यादिः नर्मोक्तिः ॥


 वाक्यपदीयोक्तः प्रतिभाया वाक्यार्थत्वपक्षः  
अन्यैस्तु प्रतिभा वाक्यार्थ इष्यते । तत्पक्षस्तु संसर्गनिर्भासज्ञाननिराकरणेन प्रागेव प्रतिक्षिप्पः ॥
  
प्रतिभा खलु विज्ञानं तच्च शब्देन जन्यते ।  
न तु शब्दस्य विषयः रूपधीरिव चक्षुषः ॥  

 
बाह्यस्य विषयस्याभावात् सैव विषय इति चेत्, न तस्य समर्थितत्वात् ॥
   प्रकृतविचारस्य शब्दप्रामाण्योपयोगित्वम्  
योऽपि “व्याघ्र आयातः” इत्युक्ते शूरकातरनराधिकरणनानाकारकार्योत्पादः—स बाह्येऽर्थे व्याघ्रागमानादौ प्रतिपन्ने वासनानुसारेण भवन् न प्रतिभामात्रहेतुको भवति । तस्य हि ज्ञायमानोऽर्थः करणम्, न तद्ज्ञानमात्रम् । अर्थस्तदानीं[^323] नास्तीति चेत्—विप्रलम्भवाक्यमिदं असत्यार्थं भविष्यति, न त्वबाह्यविषयं तत् । यथाऽवस्थिते वनितात्मनि बाह्येऽर्थे वासनानुसारेण कुणप इति, कामिनीति, भक्ष्यमिति प्रतिभा भवन्ति—तथाशब्दार्थेऽपि व्याघ्रागमनेऽवगते शूराणामुत्साहः, कातराण भयमित्यादि कार्यं भवति । न त्वेतावता प्रतिभा शब्दार्थो भवितुमर्हति । तस्मात् वाक्यप्रयोजनत्वेन वा यदि प्रतिभा वाक्यार्थः कय्यते; कथ्यतां नाम, न त्वसौ शब्दस्याभिधेया । अनभिधेयाऽपि संसर्गवत् वाक्यार्थ इति चेत्—तत्राप्युक्तम् । संसृष्टा वाक्यार्थः, न संसर्गः । एवमिहापि प्रतिभावन्तोऽर्था वाक्यार्थः, न प्रतिभेति ॥
  
शब्दस्य च प्रत्यक्षवत् वर्तमानार्थनिष्ठत्वाभावात् अनागताद्यर्थाभिधायिनोऽर्थासन्निधानेन प्रतिभापरत्वं यदुच्यते—तदप्ययुक्तम्—अनागतादिविषयत्वेऽपि तस्यार्थविषयत्वं प्रसाधितमिति कृतं विस्तरेण ॥
  
वाक्यार्थः परमार्थ एव तदयं नो कल्पनानिर्मितः  
तद्वानप्युदितः पदस्य विषयस्तेनार्थसंस्पर्शिना ।  
अप्रामाण्यमतश्च बाह्यविषयाभावेन यद्वर्ण्यते  
तत्, शब्दस्य निरस्तमित्यकलुषं प्रामाण्यमस्य स्थितम् ॥  

[^323]: तदानीं—शब्दोच्चारणकाले ॥


 इति श्रीजयन्तभट्टकृतौ न्यायमञ्जर्यां पञ्चममाह्निकम्