+++
title = "विरुद्धाव्यभिचारी"
author = "एन्.एस्. रामानुजतानताचार्यः"
domain = "लेखाः"
sub-domain = "न्यायदर्शनम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3681"
source_url = "https://www.ebharatisampat.in/readbook3.php?bookid=MjgzNTUzODYxMjYzMzUz&pageno=MjI0MjQyNjk5NTk="

+++
[[विरुद्धाव्यभिचारी	Source: [EB](https://www.ebharatisampat.in/readbook3.php?bookid=MjgzNTUzODYxMjYzMzUz&pageno=MjI0MjQyNjk5NTk=)]]

\[



**            ॐ**


**   NYAYAVAISESHIKA**


**    *विरुद्धाव्यभिचारी***





श्रीमद्भिः शंकराचार्यैः बृहदारण्यकभाष्ये सत्कार्यवादसमर्थनावसरे इत्थमन्वग्राहि--

 \`मृदादिकारणानां घटाद्युत्पत्तौ पिण्डादि-  
 निवृत्तावनुवृत्तिदशीनात्। सादृश्यादन्वयदर्शनं  
 न कारणानुवृत्तेरिति चेन्न; पिण्डादिगतानां  
 मृदाद्यवयवानामेव घटादौ प्रत्यक्षत्वेऽनुमाना-  
 भासात् सादृश्यादिकल्पनानुपपत्तेः। न च प्रत्यक्षा-  
 नुमानयोर्विरुद्धाव्यभिचारिता। प्रत्यक्षपूर्वकत्वादनुमानस्य।'

इति। अस्य च भाष्यसंदर्भस्यायमाशयः- मृदयं घट इति प्रत्यभिज्ञारूपेण प्रत्यक्षेण घटे मृदैक्यावगाहनात् कारणाभिन्नं कार्यत्। न च यत् सत् तत् क्षणिकं यथा दीपः सन्तश्चेमे भावा इत्यनुमानेन सर्वार्थानां क्षणिकत्वसिद्धेः ऐक्यप्रत्यभिज्ञा सादृश्यमूलभ्रान्तिरिति वाच्यम्। ऐक्यग्राहिणा प्रत्यक्षेण भेदग्राहिणोऽनुमानस्य बाधात्। न च प्रत्यक्षानुमेनयोर्विरुद्धाव्यभिचारित्वादनुमानेन प्रत्यक्षबाधोऽप्यस्तु इति वाच्यम्। प्रत्यक्षपूर्वकत्वे नानुमानभ्य दुर्बलतया समानबलयोरेव विरुद्धाव्यभिचारित्वस्य स्वीकाराद् अनुमानेन प्रत्यक्षबाधायोगादिति। एतत्समानप्रकरणेबृहदारण्यकवार्तिकेऽप्येवमेव प्रत्यपादि--  
 \`प्रत्यभिज्ञायमानेऽर्थे तदेवेदमिति ध्रुवे।  
 लिङ्गमाभासतामेति प्रत्यक्षार्थविरुद्धमित्॥  
 विरुद्धाव्यभिचारित्वं न च प्रत्यक्षलिङ्गयोः।  
 प्रत्यक्षापाश्रयान्नित्यं नानपेक्षं तदक्षवत्॥  
 विरुद्धाव्यभिचारित्वं समानबलयोर्यतः।  
 दृष्टं सर्वत्र लोकेऽस्मिन्न तु सिंहश्रृगालयोः॥'

इति। अत्रोभयत्र विरुद्धाव्यभिचारित्वमित्यस्य कोऽर्थ इति निर्धारणीयम्। यतस्तस्ययथावदर्थपरिज्ञानं विना भाष्यवार्तिकयोस्तात्पर्यमपि दुर्ग्रहम्। आनन्दगिरीयटीकायां तावत्-  
 \`प्रत्यक्षात् कारणक्यं गम्यते, अनुमानात्तद्भेदः।  
 अतो द्वयोर्विरुद्धत्वस्याव्यभिचारित्वान्नाध्य-  
 क्षेणानुमानबाधो वैपरीत्यस्यापि संभवादित्याशङ्क्याह-विरुद्धेति।'

इति कथितम्। तथाच विरुद्धाव्यभिचारित्वमित्यस्य नियतविरोधवत्त्वमित्यर्थं मत्वा कथंचिद्भाष्यवार्तिकयोरर्थों वर्णितः श्रीमद्भिंरानन्दगिरिभिः।  
 प्राचीननैयायिकबहुतरग्रन्थालोडने तु विरुद्धाव्यभिचारिपदं सत्प्रतिपक्षपर्यायमित्य वगम्यते। प्रकृतेऽपि सत्प्रतिपक्षत्वमित्यर्थकथनमेव स्वारसिकं वर्तते। तथाहिभासर्वज्ञविरचिते न्यायसारे-  
 \`प्रकरणसमस्योदाहरणं यथा अनित्यः शब्दः पक्षस-  
 पक्षयोरन्यतरत्वात् सपक्षवत्। एकत्र तुल्यलक्षण-  
 विरुद्धहेतुद्वयोपनिपातो विरुद्धाव्यभिचारीत्येके।  
 यथा नित्यमाकाशममूर्तद्रव्यत्वात् आत्मवदिति,  
 अनित्यमाकाशं अस्मदादिबाह्येन्द्रियग्राह्यगुणा-  
 धारत्वात् घटादिवदिति। स खलु पुरुषविशेष-  
 मपेक्षमाणो हेत्वाभासो भवति, अन्यतरासिद्धवत्।'  
इत्युक्तम्। अनेन च ग्रन्थसंदर्भेण, यद्येक एव हेतुः साध्यं तद्विपरीतं च साधयेत्तदा सत्प्रतिपक्षः। यदा पुनर्द्वौ हेतु साध्यं तद्विपरीतं च साधयितुमुपनिपततस्तदा विरुद्धाव्यभिचारी नाम हेत्वाभासः। अयं चानित्यदोषः। वादी यदा विपक्षबाधनद्वारेण स्वहेतोः साध्याविनाभावित्वसमर्थनं इतरहेतोश्च कालात्ययापदिष्टतोद्भावनं कर्तुं पारयते तदा विरुद्धाव्यभिचारी हेत्वाभासो भवति नान्यदेति विशेषः प्रतीयते।  
 जयन्तभट्टविरचितायां न्यायमञ्जर्यां हेत्वाभासप्रकरणे--  
 \`विरुद्धाव्यभिचार्यपि न वाच्य एव। एकत्र  
 धर्मिणि परस्परविरुद्धद्वयप्रयोजकहेतुद्वयोप-  
 निपातस्यानुपपत्तेः। अपि च संशयजनन-  
 मनैकन्तिकलक्षणमुच्यते चेत् काममसाधा-  
 रणस्य विरुद्धाव्यभिचारिणो वा यथा तथा  
 संशयहेतुतामधिरोप्य कथ्यतामनैकान्तिकता  
 न तु संशयजनकत्वं तल्लक्षममिन्द्रियादा-  
 वतिव्याप्तेः। अपि तु पक्षद्वयवृत्तित्वमनैका-  
 न्तिकलक्षणम्। स तु पक्षद्वयवृत्तित्वात्  
 संशयमपि जनयतीति वस्तुस्वभावोऽयम्।  
 अतोऽसाधारणविरुद्धाव्यभिचारिणोः कथं-  
 चित्संशयहेतुत्वेऽपि पक्षद्वयवृत्त्यभावन्ना-  
 नैकान्तिकवर्गेऽन्तर्भावः।'

इति प्रतिपादनमवलोक्यते। विरुद्धाव्यभिचारिणोऽनैकान्तिकेऽन्तर्भावं वदन्तो मीमांसका अनेन ग्रन्थेन निरस्ता भवन्ति। तत्रैव स्थलान्तरे--  
 \`अथ हेतुप्रयोगरहितोभयवादिपरिगृहीतपक्ष-  
 प्रतिपक्षोपन्यासमात्रं विरुद्धाव्यभिचारिणो  
 रूपमुच्यते सोऽयं विप्रतिपत्तेः संशयो भवति  
 न हेत्वाभासादस्मादिति।.....एवमिमौ  
 हेतु पक्षद्वयोऽपि बुद्धिं जनयन्तौ संशयमा-  
 वहतो नानैकान्तिकवद्विपक्षवृत्तित्वेनेति हेत्वा---  
 भासान्तरत्त्वं प्रकरणसमस्य। एवं विधस्य  
 चास्य प्रकरणसमस्य विरुद्धाव्यभिचारीति  
 नाम यदि क्रियते, तदपि भवतु। न पुन-  
 रनैकान्तिकप्रभेदतामवलम्बते, तल्लक्षणासं-  
 स्पर्शात्। उभयप्रतीतिजनकौ हीमौ हेतु  
 नौभयपक्षवृत्ती इति।'

इति निरूपणं दृश्यते। एतत्संदर्भपरिशीलनेन च विरुद्धाव्यभिचारी नानैकान्तिकेऽन्तर्भवति, अपि तु सत्प्रतिपक्षे। सत्प्रतिपक्षस्यैव च विरुद्धाव्यभिचरीति नामान्तरमिति स्पष्टमवगच्छामः। नूनमिमं न्यायमञ्जरीग्रन्थसंदर्भं वक्ष्यमाणतार्किकरक्षासंदर्भं च मनसिकृत्य न्यायपरिशुद्धौ वेदान्तदेशिकाः---

 \`प्रकरणसममेव विरुद्धाव्यभिचारिपदेन केचिदुपचरन्ति' इत्यभ्यधुः। मानमेयोदयनामके ग्रन्थे तु--  
 \`एवं परोदितैरेव पक्षहेतुनिदर्शनैः।  
 विरुद्धसाधनेऽस्माकं विरुद्धाव्यभिचारिता॥'  
इत्याद्युक्तम्। तदीयव्याख्यायां च--  
 \`संशयहेतुरनैकान्तिक इत्यनैकान्तिकस्य लक्षण-  
 माश्रीयते। साधारणधर्मादसाधारणधर्माद्विप्र-  
 तिपत्तेश्च संश्यो भवति। तत्र विप्रतिपत्तिहेतुकः  
 संशयः प्रतिसाधनप्रयोगे प्राप्त इत्यनैकान्तिकेष्वेव  
 प्रकरणसमोऽन्तर्भावयितव्यः। तस्य चास्य  
 सप्ततिसाधनस्य एकेनैव हेतुना प्रतिकूल-  
 साधने विरुद्धाव्यभिचारी नामावान्तरजातिः।'  
इति न्यरूपि। इदं तु निरूपणं पूर्वनिदर्शितन्यायसारग्रन्थविरुद्धम्। न्यायसारे हि \`एकत्र विरुद्धहेतुद्वयोपनिपातो विरुद्धाव्यभिचारी' इत्युक्तम्। अत्र तु(मानमेयोदये) \`तस्य चास्य सत्प्रतिसाधनस्य एकेनैव हेतुना प्रतिकूलसाधने विरुद्धाव्यभिचारी नामावान्तरजातिः' इति कथनात् न्यायसारविरोधः स्पष्ट एव। किं च यदत्र मानमेयोदये संशयजनकत्वरूपानैकान्तिकलक्षणाक्रान्तत्वात् विरुद्धाव्यभिचारिणोऽनैकान्तिकेऽन्तर्भावप्रतिपादनम्, तदपि न्यायमञ्जर्या संशयजनकत्वस्येन्द्रियाद्यतिव्यापकत्वेन अनैकान्तिकलक्षणत्वमुद्‌दूष्य पक्षद्वयवृत्तित्वस्य तल्लक्षणत्वमुपपादयन्त्या दूषितमेवेत्यवधेयं विद्वद्भिः। तत्सिद्धं विरुद्धाव्यभिचारिपदेनापि सत्प्रतिपक्ष एवाभिधीयत इति।  
 भवतु नामैवम्। तथापि पूर्वप्रदर्शिते शांकरभाष्ये तद्वार्तिके च सत्प्रतिपक्षस्य कथमवसरः, विरुद्धहेतुद्वयोपनिपाते हि सत्प्रतिपक्षः। अत्र तु प्रत्यक्षानुमानरूपविरुद्धप्रमाणद्वयोपनिपातः। तत्कथं सत्प्रत्तिपक्षत्त्वमत्रोपपादनीयमित्याशङ्का अवशिष्यते। अत्र प्रतिविधीयते। न केवलं विरुद्धहेतुद्वयोपनिपात एव सत्प्रतिपक्षः, अपि तु विरुद्धप्रमाणद्वयोपनिपाते। प्रमाणद्वयं च हेतुद्वयरूपं वा भवतु सजातीयप्रमाणद्वयं वा भवतु विजातीयप्रमाणद्वयं वा भवतु न तत्र निर्भरः।

तदुक्तं तार्किकरक्षायां--  
 \`वास्तवतुल्यबलत्वाभावेऽपि अगृह्यमाण-  
 विशेषत्वेनाभिमानसिद्धसाम्येन प्रतिप्रमाणेन  
 प्रतिरोधो विवक्षित इतिन कश्चिद्दोषः।  
 ततश्च नानुमाननैव प्रतिरोधोऽनुमानस्याभि-  
 मानसाम्येन प्रत्यक्षादिनापि तत्संभवात्।  
 ......तमिमं प्रकरणसमं विरुद्धाव्यभि-  
 चारीति केचिद्व्यपदिर्शान्त।'

इति। अनेनापि ग्रन्थेन सत्प्रतिपक्षस्यैव विरुद्धाव्यभिचारीति नामान्तरमिति स्पष्टमेव बुद्ध्यते। तत्त्वचिन्तामणौ तु सत्प्रतिपक्षप्रकरणे--\`प्रत्यक्षादेर्लिङ्गभावेनैवानुमानप्रतिरोधः' इत्युक्तम्। अस्यायमर्थः--ह्रदो वह्निमान् धूमादित्यत्र वह्न्यभावप्रत्यक्षेणानुमानप्रतिरोध इति व्यवहारस्थलेऽपि ह्रदो वह्न्यभाववान् वह्न्यभावग्राहकप्रत्यक्षप्रमाणवत्त्वादिति प्रत्यनुमानेन प्रतिरोध इत्येव तात्पर्यमिति। नैतावता प्रत्यक्षस्य प्रतिरोधकत्वमपलपितम्, अपि तु लिङ्गविधया तस्य प्रतिरोधकत्वमित्येतावदुक्तं भवति।  
 हेतुद्वयोपनिपात इत्यस्य स्थाने प्रमाणद्वयोपनिपात इति वक्तव्यमित्येतत् न्यायपरिशुद्धावपि--  
 \`अतुल्यं तुल्यमपि वा यं तुल्यमभिमन्यते।  
 तेन यः प्रतिरुध्येत तमाहुः प्रक्रियासमम्॥  
 रोधश्च हेतुनैवेति हेतोरेवेति वा पुनः।  
 नियमो नाभिमन्तव्यः सर्वैः सर्वत्र संभवात्॥'  
इत्यनेन संदर्भेण आवेदितम्। विरुद्धाव्यभिचारीत्यस्य निर्वचनं च तार्किकरक्षायाः मल्लिनाथकृतायां टीकायामेवं कृतम्--  
 \`विरुद्धः प्रतिहेतुना प्रतिरुद्धः अव्यभिचारी चेति।'

 एवमेषु संदर्भेषु सम्यगालोचितेषु पूर्वोंक्तशांकरभाष्यद्वार्तिकयोरेवं तात्पर्यं वर्णनीयमिति भाति--प्रत्यक्षेण कार्यकारणयोरैक्यमवगम्यते, अनुमानेन च भेदः अतो विरुद्धमानद्वयोपनिपातेन सत्प्रतिपक्षत्वात् अभेदो वा भेदो वा न सिध्यतीत्याशङ्कयां समानबलप्रमाणद्वयोपनिपात एव सत्प्रतिपक्षत्वाङ्गीकारात् अत्र च प्रत्यक्षस्योपजीव्यत्वेन प्रबलत्वात् सत्प्रतिपक्षत्वाप्रसक्तेः प्रत्यक्षेणैवानुमानं बाध्यते इति समाधानमिति। सर्वमिदं वार्तिकेऽपि  
 \`विरुद्धाव्यभिचारित्वं समानबलयोर्यतः।'

इति समानबलपदप्रयोगेण सूचितमेव।  
 यद्वा आनन्दगिरिवाक्यस्याप्येवं भावो वर्णयीयः। \`द्वर्योर्विरुद्धत्वस्याव्यभिचारित्वात्' इति ह्यानन्दगिरिग्रन्थः। एतदुत्तरं च सत्प्रतिपक्षत्वमिति शेषपूरणं कर्तव्यम्। विरुद्धत्वस्याव्यभिचारित्वादित्यनेन विरुद्धाव्यभिचारीति पदनिर्वचनमात्रं कृतम्। न तावता विरुद्धत्वाख्यो हेत्वाभासस्तेषां विवक्षित इति भ्रमितव्यमिति।  
 यद्यपि पूर्वोक्त ल्लिनाथग्रन्थपरामर्शे विरुद्धश्चासौ अव्यभिचारीति विरुद्धाव्यभिचारी। विरुद्धः प्रतिहेतुना प्रतिरुद्धः अव्यभिचारी--प्रकृतसाध्यव्याप्य इत्यर्थो विरुद्धाव्यभिचारिपदनिर्वचनलभ्य इति प्रतीयते। तथापि इदं निर्वचनान्तरं प्रदर्शितमानन्दगिरिभिः। विरुद्धमिति भावप्रधानो निर्देशः। विरुद्धत्वं न व्यभिचरतीति विरुद्धाव्यभिचारी। सत्प्रतिपक्षस्थले ही द्वयोः प्रमाणयोर्विरुद्धत्वे नियतं समबलत्वात् इति आनन्दगिरिदर्शितनिर्वचनरीत्यापि विरुद्धाव्यभिचारिशब्दवाच्यत्वं सत्प्रतिपक्षस्य नानुपपन्नम्।  
 इदं च निर्वचनं न्यायसारव्याख्याने--  
   
 \`एकस्मिन् धर्मिणि तुल्यलक्षणयोः अनिरूपित-  
 वैकल्योः विरुदधयोर्हेत्वोः संनिपातः विरुद्धाव्यभिचारी।  
 विरुद्धं न व्यभिचारतीत्यर्थः।'

इति संदर्भेणानुमतमेव। शास्त्रदीपिकाव्याख्यायां सिद्धान्तचन्द्रिकायां तर्कपादे--  
 \`धर्म्यन्तरेषु विरुद्धार्थव्याप्तहेतुद्वयमेकत्रैकदेशिनि  
 दृश्यमानं विरुद्धाव्यभिचारीत्युच्यते' इति  
 निर्वचनान्तरमपि प्रदर्शितमिति सर्वमवदातम्॥  
  -------\*\*\*\*------


\]
