+++
title = "मूलम्"

+++


## Intro
  
  
  
  
Gautama: Nyayasutra  
  
  
  
  
Gautama: Nyayasutra  
  
Input by members of the SANSKNET-project  
(www.sansknet.org)  
  
  
  
This GRETIL version has been converted from a custom Devanagari encoding.  
Consequently, word boundaries may not always be marked by spaces.  
The text is not proof-read.  
  
  
  
  
  
THIS GRETIL TEXT FILE IS FOR REFERENCE PURPOSES ONLY!  
COPYRIGHT AND TERMS OF USAGE AS FOR SOURCE FILE.  
  
Text converted to Unicode (UTF-8).  
(This file is to be used with a UTF-8 font and your browser's VIEW configuration  
set to UTF-8.)  
  
  
  
description:multibyte sequence:  
long a  ā     
long A  Ā     
long i  ī     
long I  Ī     
long u  ū     
long U  Ū     
vocalic r  ṛ    
vocalic R  Ṛ    
long vocalic r  ṝ    
vocalic l  ḷ    
vocalic L  Ḷ    
long vocalic l  ḹ    
velar n  ṅ    
velar N  Ṅ    
palatal n  ñ     
palatal N  Ñ     
retroflex t  ṭ    
retroflex T  Ṭ    
retroflex d  ḍ    
retroflex D  Ḍ    
retroflex n  ṇ    
retroflex N  Ṇ    
palatal s  ś     
palatal S  Ś     
retroflex s  ṣ    
retroflex S  Ṣ    
anusvara  ṃ    
visarga  ḥ    
long e  ē     
long o  ō     
l underbar  ḻ    
r underbar  ṟ    
n underbar  ṉ    
k underbar  ḵ    
t underbar  ṯ    
  
  
  
Unless indicated otherwise, accents have been dropped in order   
to facilitate word search.  
  
For a comprehensive list of GRETIL encodings and formats see:  
http://gretil.sub.uni-goettingen.de/gretil/gretdiac.pdf  
and  
http://gretil.sub.uni-goettingen.de/gretil/gretdias.pdf  
  
For further information see:

## पाठः


(अथ प्रथमः अध्यायः)  
[अनुबन्धचतुष्टयप्रकरणम्]  
    
१।१।१: प्रमाण-प्रमेय-संशय-प्रयोजन-दृष्टान्त-सिद्धान्तावयव-तर्क-निर्णय-वाद-जल्प-वितण्डाहेत्वाभास-च्छल-जाति-निग्रहस्थानानान्तत्त्वज्ञानात् निःश्रेयसाधिगमः  
    
{पदार्थोद्देशसूत्रम्}  
    
१।१।२: दुःखजन्मप्रवृत्तिदोषमिथ्याज्ञानानाम् उत्तरोत्तरापाये तदनन्तरा पायात् अपवर्गः  
    
{पदार्थोद्देशसूत्रम्}  
    
[प्रमाणप्रकरणम्]  
    
१।१।३: प्रत्यक्षानुमानोपमानशब्दाः प्रमाणानि  
    
{प्रमाण-उद्देश-सूत्रम्}  
    
१।१।४: इन्द्रियार्थसन्निकर्षोत्पन्नम् ज्ञानम् अव्यपदेश्यम् अव्यभिचारि व्यवसायात्मकम् प्रत्यक्षम्  
    
{प्रत्यक्षलक्षणम्}

१।१।५: अथ तत्पूर्वकं त्रिविधम् अनुमानं पूर्ववत् शेषवत् सामान्यतोदृष्टं च  
    
{अनुमानलक्षणम्}  
    
१।१।६: प्रसिद्धसाधर्म्यात् साध्यसाधनम् उपमानम्  
    
{उपमानलक्षणम्}  
    
१।१।७: आप्तोपदेशः शब्दः  
    
{शब्दलक्षणम्}  
    
१।१।८: सः द्विविधः दृष्टादृष्टार्थत्वात्  
    
{शब्दभेदः}  
    
[प्रमेयप्रकरणम्]  
    
१।१।९: आत्मशरीरेन्द्रियार्थबुद्धिमनःप्रवृत्तिदोषप्रेत्यभावफलदुःखापवर्गाः तु प्रमेयम्  
    
{प्रमेय-उद्देश-सूत्रम्}  
    
१।१।१०: इच्छाद्वेषप्रयत्नसुखदुःखज्ञानानि आत्मनः लिङ्गम् इति  
    
{आत्मलक्षणम्}  
    
१।१।११: चेष्टेन्द्रियार्थाश्रयः शरीरम्  
    
{शरीरलक्षणम्}  
    
१।१।१२: घ्राणरसनचक्षुस्त्वक्श्रोत्राणि इन्द्रियाणि भूतेभ्यः  
    
{इन्द्रियलक्षणम्}  
    
१।१।१३: पृथिवी आपः तेजः वायुः आकाशम् इति भूतानि            
    
{भूतलक्षणम्}  
    
१।१।१४: गन्धरसरूपस्पर्शशब्दाः पृथिव्यादिगुणाः तदर्थाः  
    
{अर्थ(विषय)लक्षणम्}  
    
१।१।१५: बुद्धिः उपलब्धिः ज्ञानम् इति अनर्थान्तरम्  
    
{बुद्धिलक्षणम्}  
    
१।१।१६: युगपत् ज्ञानानुत्पत्तिः मनसः लिङ्गम्  
    
{मनोलक्षणम्}  
    
१।१।१७: प्रवृत्तिः वाग्बुद्धिशरीरारम्भः  
    
{प्रवृत्तिलक्षणम्}  
    
१।१।१८: प्रवर्त्तनालक्षणाः दोषाः  
    
{दोषलक्षणम्}  
    
१।१।१९: पुनरुत्पत्तिः प्रेत्यभावः  
    
{प्रेत्यभावलक्षणम्}  
    
१।१।२०: प्रवृत्तिदोषजनितः अर्थः फलम्  
    
{फललक्षणम्}  
    
१।१।२१: बाधनालक्षणम् दुःखम्  
    
{दुःखलक्षणम्}  
    
१।१।२२: तदत्यन्तविमोक्षः अपवर्गः  
    
{अपवर्गलक्षणम्}  
    
[न्यायपूर्वाङ्गलक्षणप्रकरणम्]  
    
१।१।२३: समानानेकधर्मोपपत्तेः विप्रतिपत्तेः उपलब्ध्यनुपलब्ध्यव्यवस्थातः च विशेषापेक्षः विमर्शः संशयः  
    
{संशयलक्षणम्}  
    
१।१।२४: यम् अर्थम् अधिकृत्य प्रवर्तते तत् प्रयोजनम्  
    
{प्रयोजनलक्षणम्}  
    
१।१।२५: लौकिकपरीक्षकाणां यस्मिन् अर्थे बुद्धिसाम्यम् सः दृष्टान्तः  
    
{दृष्टान्तलक्षणम्}  
    
[न्यायाश्रयसिद्धान्तलक्षणप्रकरणम्]  
    
१।१।२६: तन्त्राधिकरणाभ्युपगमसंस्थितिः सिद्धान्तः  
    
{अभ्युपगमसिद्धान्तलक्षणम्}  
    
१।१।२७: सः चतुर्विधः सर्वतन्त्रप्रतितन्त्राधिकरणाभ्युपगमसंस्थित्यर्थान्तरभावात्  
    
{तन्त्रभेद-उद्देशसूत्रम्}  
    
१।१।२८: सर्वतन्त्राविरुद्धः तन्त्रे अधिकृतः अर्थः सर्वतन्त्रसिद्धान्तः  
    
{सर्वतन्त्रसिद्धान्त-लक्षणम्}  
    
१।१।२९: समानतन्त्रसिद्धः परतन्त्रासिद्धः प्रतितन्त्रसिद्धान्तः  
    
{प्रतितन्त्रसिद्धान्त-लक्षणम्}  
    
१।१।३०: यत्सिद्धौ अन्यप्रकरणसिद्धिः सः अधिकरणसिद्धान्तः  
    
{अधिकरणसिद्धान्त-लक्षणम्}  
    
१।१।३१: अपरीक्षिताभ्युपगमात् तद्विशेषपरीक्षणम् अभ्युपगमसिद्धान्तः  
    
{अभ्युपगमसिद्धान्त-लक्षणम्}  
    
[न्यायप्रकरणम्]  
    
१।१।३२: प्रतिज्ञाहेतूदाहरणोपनयनिगमनानि अवयवाः  
    
{अवयव-उद्देशसूत्रम्}  
    
१।१।३३: साध्यनिर्देशः प्रतिज्ञा  
    
{प्रतिज्ञा-लक्षणम्}  
    
१।१।३४: उदाहरणसाधर्म्यात् साध्यसाधनं हेतुः  
    
{हेतु-लक्षणम्}  
    
१।१।३५: तथा वैधर्म्यात्  
    
{हेतु-लक्षणम्}  
    
१।१।३६: साध्यसाधर्म्यात् तद्धर्मभावी दृष्टान्तः उदाहरणम्  
    
{उदाहरण-लक्षणम्}  
    
१।१।३७: तद्विपर्ययात् वा विपरीतम्  
    
{उदाहरण-लक्षणम्}  
    
१।१।३८: उदाहरणापेक्षः तथा इति उपसंहारः न तथा इति वा साध्यस्य उपनयः  
    
{उपनय-लक्षणम्}  
    
१।१।३९: हेत्वपदेशात् प्रतिज्ञायाः पुनर्वचनम् निगमनम्  
    
{निगमन-लक्षणम्}  
    
[न्यायोत्तराङ्गप्रकरणम्]  
    
१।१।४०: अविज्ञाततत्वे अर्थे कारणोपपत्तितः तत्त्वज्ञानार्थम् उहः तर्कः  
    
{तर्क-लक्षणम्}  
    
१।१।४१: विमृश्य पक्षप्रतिपक्षाभ्याम् अर्थावधारणम् निर्णयः  
    
{निर्णय-लक्षणम्}  
    
(इति न्यायसूत्रे प्रथमाध्यायस्य प्रथमम् आह्निकम्)  
    
(अथ द्वितीयम् आह्निकम्)  
    
[कथालक्षणप्रकरणम्]  
    
१।२।१: प्रमाणतर्कसाधनोपालम्भः सिद्धान्ताविरुद्धः पञ्चावयवोपपन्नः पक्षप्रतिपक्षपरिग्रहः वादः  
    
{वाद-लक्षणम्}  
    
१।२।२: यथोक्तोपपन्नः छलजातिनिग्रहस्थानसाधनोपालम्भः जल्पः  
    
{जल्प-लक्षणम्}  
    
१।२।३: सः प्रतिपक्षस्थापनाहीनः वितण्डा  
    
{वितण्डा-लक्षणम्}  
    
[हेत्वाभासप्रकरणम्]  
    
१।२।४: सव्यभिचार-विरुद्ध-प्रकरणसम-साध्यसम-कालातीताः हेत्वाभासाः  
    
{हेत्वाभास-उद्देश-सूत्रम्}  
    
१।२।५: अनैकान्तिकः सव्यभिचारः  
    
{सव्यभिचार-लक्षणम्}  
    
१।२।६: सिद्धान्तम् अभ्युपेत्य तद्विरोधी विरुद्धः  
    
{विरुद्ध-लक्षणम्}  
    
१।२।७: यस्मात् प्रकरणचिन्ता सः निर्णयार्थमपदिष्टः प्रकरणसमः  
    
{प्रकरणसम-लक्षणम्}  
    
१।२।८: साध्याविशिष्टः साध्यत्वात् साध्यसमः  
    
{साध्यसम-लक्षणम्}  
    
१।२।९: कालात्ययापदिष्टः कालातीतः  
    
{कालातीत-लक्षणम्}  
    
[छलप्रकरणम्]  
    
१।२।१०: वचनविघातः अर्थविकल्पोपपत्त्या छलम्  
    
{छल-लक्षणम्}  
    
१।२।११: तत् त्रिविधम् - वाक्छलम् सामान्यच्छलम् उपचारच्छलम् च इति  
    
{छल-भेद-उद्देश-सूत्रम्}  
    
१।२।१२: अविशेषाभिहिते अर्थे वक्तुः अभिप्रायात् अर्थान्तरकल्पना वाक्छलम्  
    
{वाक्छल-लक्षणम्}  
    
१।२।१३: सम्भवतः अर्थस्य अतिसामान्ययोगात् असम्भूतार्थकल्पना सामान्यच्छलम्  
    
{सामान्यच्छल-लक्षणम्}  
    
१।२।१४: धर्मविकल्पनिर्देशे अर्थसद्भावप्रतिषेधः उपचारच्छलम्  
    
{उपचारच्छल-लक्षणम्}  
    
१।२।१५: वाक्छलम् एव उपचारच्छलम् तत् अविशेषात्  
    
{उपचारच्छल-पूर्वपक्ष-लक्षणम्}  
    
१।२।१६: न तत् अर्थान्तरभावात्  
    
{उपचारच्छल-लक्षणम्}  
    
१।२।१७: अविशेषे वा किञ्चित्साधर्म्यात् एकच्छलप्रसङ्गः  
    
{उपचारच्छल-लक्षणम्}  
    
[लिङ्गदोषसामान्यप्रकरणम्]  
    
१।२।१८: साधर्म्यवैधर्म्याभ्याम् प्रत्यवस्थानं जातिः  
    
{जाति-लक्षणम्}  
    
१।२।१९: विप्रतिपत्तिः अप्रतिपत्तिः च निग्रहस्थानम्  
    
{निग्रहस्थान-लक्षणम्}  
    
१।२।२०: तद्विकल्पात् जातिनिग्रहस्थानबहुत्वम्  
    
{निग्रहस्थानबहुत्व-सूत्रम्}

(इति न्यायसूत्रे प्रथमाध्यायस्य द्वितीयम् आह्निकम्)  
    
(समाप्तः च अयम् प्रथमः अध्यायः)  
    
(अथ द्वितीयः अध्यायः)  
    
(प्रथमम् आह्निकम्)  
[संशयपरीक्षाप्रकरणम्]  
२।१।१: समानानेकधर्माध्यवसायात् अन्यतरधर्माध्यवसायात् वा न संशयः  
{संशय-}  
२।१।२: विप्रत्तिपत्त्यव्यवस्थाध्यवसायात् च  
{संशय-}  
२।१।३: विप्रत्तिपत्तौ च सम्प्रत्तिपत्तेः  
{संशय-}  
२।१।४: अव्यवस्था आत्मनि व्यवस्थितत्वात् च अव्यवस्थायाः  
{संशय-}  
२।१।५: तथा अत्यन्तसंशयः तद्धर्मसातत्योपपत्तेः  
{संशय-}  
२।१।६: यथोक्ताध्यवसायात् एव तद्विशेषापेक्षात् संशये न असंशयः न अत्यन्तसंशयः वा  
{संशय-}  
२।१।७: यत्र संशयः तत्र एवम् उत्तरोत्तरप्रसङ्गः  
{संशय-}  
[प्रमाणसामान्यपरीक्षाप्रकरणम्]  
२।१।८: प्रत्यक्षादीनाम् अप्रामाण्यं त्रैकाल्यासिद्धेः  
{पूर्वपक्षसूत्रम्}  
२।१।९: पूर्वं हि प्रमाणसिद्धौ न इन्द्रियार्थसन्निकर्षात् प्रत्यक्षोत्पत्तिः  
{पूर्वपक्षसूत्रम्}  
२।१।१०: पश्चात्सिद्धौ न प्रमाणेभ्यः प्रमेयसिद्धिः  
{पूर्वपक्षसूत्रम्}  
२।१।११: युगपत्सिद्धौ प्रत्यर्थनियतत्वात् क्रमवृत्तित्वाभावः बुद्धीनाम्  
{पूर्वपक्षसूत्रम्}  
२।१।१२: त्रैकाल्यासिद्धेः प्रतिषेधानुपपत्तिः  
{पूर्वपक्षसूत्रम्}  
२।१।१३: सर्वप्रमाणप्रतिषेधात् च प्रतिषेधानुपपत्तिः  
{पूर्वपक्षसूत्रम्}  
२।१।१४: तत्प्रामाण्ये वा न सर्वप्रमाणविप्रतिषेधः  
{पूर्वपक्षसूत्रम्}  
२।१।१५: त्रैकाल्याप्रतिषेधः च शब्दात् आतोद्यसिद्धिवत् तत्सिद्धेः  
{पूर्वपक्षसूत्रम्}  
२।१।१६: प्रमेया च तुलाप्रामाण्यवत्  
{पूर्वपक्षसूत्रम्}  
२।१।१७: प्रमाणतः सिद्धेः प्रमाणानाम् प्रमाणान्तरसिद्धिप्रसङ्गः  
{पूर्वपक्षसूत्रम्}  
२।१।१८: तद्विनिवृत्तेः वा प्रमाणसिद्धिवत् प्रमेयसिद्धिः  
{पूर्वपक्षसूत्रम्}  
२।१।१९: न, प्रदीपप्रकाशसिद्धिवत् तत्सिद्धेः  
{सिद्धान्तलक्षणम्}  
२।१।२०: क्वचित् निवृत्तिदर्शनात् अनिवृत्तिदर्शनात् च क्वचित् अनेकान्तः  
{सिद्धान्तलक्षणम्}  
[प्रत्यक्षपरीक्षाप्रकरणाम्]  
२।१।२१: प्रत्यक्षलक्षणानुपपत्तिः असमग्रवचनात्  
{प्रत्यक्षलक्षण-}  
{प्रत्यक्षलक्षणपरीक्षा}  
२।१।२२: न आत्ममनसोः सन्निकर्षाभावे प्रत्यक्षोत्पत्तिः  
(दो)  
२।१।२३: दिग्देशकालाकाशेषु अपि एवं प्रसङ्गः  
(दो)  
२।१।२४: ज्ञानलिङ्गत्वात् आत्मनः न अनवरोधः  
{प्रत्यक्षलक्षण-सिद्धान्त-सूत्रम्}  
२।१।२५: तदयौगपद्यलिङ्गत्वात् च न मनसः  
{प्रत्यक्षलक्षण-सिद्धान्त-सूत्र}  
२।१।२६: प्रत्यक्षनिमित्तत्वात् च इन्द्रियार्थयोः सन्निकर्षस्य स्वशब्देन वचनम्  
{प्रत्यक्षलक्षण-सिद्धान्त-सूत्र}  
२।१।२७: सुप्तव्यासक्तमनसां च इन्द्रियार्थयोः सन्निकर्षनिमित्तत्वात्  
{प्रत्यक्षलक्षण-सिद्धान्त-सूत्र}  
२।१।२८: तैः च अपदेशः ज्ञानविशेषाणाम्  
{प्रत्यक्षलक्षण-सिद्धान्त-सूत्र}  
२।१।२९: व्याहतत्वात् अहेतुः  
{प्रत्यक्षलक्षण-सिद्धान्त-सूत्र}  
२।१।३०: न अर्थविशेषप्राबल्यात्  
{प्रत्यक्षलक्षण-सिद्धान्त-सूत्र}  
    
[विषयपरीक्षा-प्रकरणाम्]  
२।१।३१: प्रत्यक्षम् अनुमानम् एकदेशग्रहणात् उपलब्धेः  
{पूर्वपक्ष-सूत्र}  
२।१।३२: न, प्रत्यक्षेण यावत् तावत् अपि उपलम्भात्  
{सिद्धान्त-सूत्र}  
२।१।३३: न चैकदेशोपलब्धिरवयविसद्भावात्  
{सिद्धान्त-सूत्र}  
[प्रसङ्गोपात्ता अवयविपरीक्षा]  
२।१।३४: साध्यत्वात् अवयविनि सन्देहः  
{पूर्वपक्ष-सूत्र}  
२।१।३५: सर्वाग्रहणम् अवयव्यसिद्धेः  
{सिद्धान्त-सूत्र}  
२।१।३६: धारणाकर्षणोपपत्तेः च  
{सिद्धान्त-सूत्र}  
२।१।३७: सेनावनवत् ग्रहणम् इति चेत् न अतीन्द्रियत्वात् अणूनाम्  
{सिद्धान्त-सूत्र}  
    
[अनुमानपरीक्षाप्रकरणम्]  
    
२।१।३८: रोधोपघातसादृश्येभ्यः व्यभिचारात् अनुमानम् अप्रमाणम्  
{पूर्वपक्ष-सूत्र}  
२।१।३९: न, एकदेशत्राससादृश्येभ्यः अर्थान्तरभावात्  
{सिद्धान्त-सूत्र}  
{वर्तमानकालपरीक्षा}  
२।१।४०: वर्तमानाभावः, पततः पतितपतितव्यकालोपपत्तेः  
{पूर्वपक्ष-सूत्र}  
२।१।४१: तयोः अपि अभावः वर्तमानाभावे, तदपेक्षत्वात्  
{सिद्धान्त-सूत्र}  
२।१।४२: न अतीतानागतयोः इतरेतरापेक्षा सिद्धिः  
{सिद्धान्त-सूत्र}  
२।१।४३: वर्तमानाभावे सर्वाग्रहणं प्रत्यक्षानुपपत्तेः  
{सिद्धान्त-सूत्र}  
२।१।४४: कृतताकर्त्तव्यतोपपत्तेः तु उभयथा ग्रहणम्  
{सिद्धान्त-सूत्र}  
    
[उपमानपरीक्षाप्रकरणम्]  
२।१।४५: अत्यन्तप्रायैकदेशसाधर्म्यात् उपमानासिद्धिः  
{सिद्धान्त-सूत्र}  
२।१।४६: प्रसिद्धसाधर्म्यात् उपमानसिद्धेः यथोक्तदोषानुपपत्तिः  
{पूर्वपक्ष-सूत्र}  
२।१।४७: प्रत्यक्षेण अप्रत्यक्षसिद्धेः  
{सिद्धान्त-सूत्र}  
२।१।४८: न अप्रत्यक्षे गवये प्रमाणार्थम् उपमानस्य पश्यामः  
{सिद्धान्त-सूत्र}  
२।१।४९: तथा इति उपसंहारात् उपमानसिद्धेः न अविशेषः  
{सिद्धान्त-सूत्र}  
[शब्दसामान्यपरीक्षाप्रकरणम्]  
२।१।५०: शब्दः अनुमानम् अर्थस्य अनुपलब्धेः अनुमेयत्वात्  
{पूर्वपक्ष-सूत्र}  
२।१।५१: उपलब्धेः अद्विप्रवृत्तित्वात्  
{पूर्वपक्ष-सूत्र}  
२।१।५२: सम्बन्धात् च  
{पूर्वपक्ष-सूत्र}  
२।१।५३: आप्तोपदेशसामर्थ्यात् शब्दात् अर्थसम्प्रत्ययः  
{सिद्धान्त-सूत्र}  
२।१।५४: पूरणप्रदाहपाटनानुपलब्धेः च सम्बन्धाभावः  
{सिद्धान्त-सूत्र}  
२।१।५५: शब्दार्थव्यवस्थानात् अप्रतिषेधः  
{सिद्धान्त-सूत्र}  
२।१।५६: न, सामयिकत्वात् शब्दार्थसम्प्रत्ययस्य  
{सिद्धान्त-सूत्र}  
२।१।५७: जातिविशेषे च अनियमात्  
{सिद्धान्त-सूत्र}  
[शब्दविशेषपरीक्षाप्रकरणम्]  
२।१।५८: तदप्रामाण्यम् अनृतव्याघातपुनरुक्तदोषेभ्यः  
{सिद्धान्त-सूत्र}  
२।१।५९: न, कर्मकर्तृसाधनवैगुण्यात्  
{सिद्धान्त-सूत्र}  
२।१।६०: अभ्युपेत्य कालभेदे दोषवचनात्  
{सिद्धान्त-सूत्र}  
२।१।६१: अनुवादोपपत्तेः च  
{सिद्धान्त-सूत्र}  
२।१।६२: वाक्यविभागस्य च अर्थग्रहणात्  
{सिद्धान्त-सूत्र}  
२।१।६३: विध्यर्थवादानुवादवचनविनियोगात्  
{सिद्धान्त-सूत्र}  
२।१।६४: विधिः विधायकः  
{सिद्धान्त-सूत्र}  
२।१।६५: स्तुतिः निन्दा परकृतिः पुराकल्पः इति अर्थवादः  
{सिद्धान्त-सूत्र}  
{अर्थवाद-भेदः}  
२।१।६६: विधिविहितस्य अनुवचनम् अनुवादः  
{अर्थवाद-}  
२।१।६७: न अनुवादपुनरुक्तयोः विशेषः, शब्दाभ्यासोपपत्तेः  
{सिद्धान्त-सूत्र}  
२।१।६८: शीघ्रतरगमनोपदेशवत् अभ्यासात् न अविशेषः  
{सिद्धान्त-सूत्र}  
२।१।६९: मन्त्रायुर्वेदप्रामाण्यवत् च तत्प्रामाण्यम्, आप्तप्रामाण्यात्  
{सिद्धान्त-सूत्र}  
    
(इति न्यायसूत्रे द्वितीयाध्यायस्य प्रथमम् आह्निकम्)  
    
(द्वितीयम् आह्निकम्)  
[प्रमाणचतुष्ट्वपरीक्षाप्रकरणम्]  
    
२।२।१: न चतुष्ट्वम्, ऐतिह्यार्थापत्तिसम्भवाभावप्रामाण्यात्  
{पूर्वपक्ष-सूत्र}  
२।२।२: शब्दे ऐतिह्यानर्थान्तरभावात् अनुमाने अर्थापत्तिसम्भवाभावानर्थान्तर भावात् च अप्रतिषेधः  
{सिद्धान्त-सूत्र}  
२।२।३: अर्थापत्तिः अप्रमाणम् अनैकान्तिकत्वात्  
{अर्थापत्तिप्रामाण्यपरीक्षा}  
२।२।४: अनर्थापत्तौ अर्थापत्त्यभिमानात्  
{नानैकान्तिकत्वमर्थापत्तेः}  
२।२।५: प्रतिषेधाप्रामाण्यं च अनैकान्तिकत्वात्  
(-)  
२।२।६: तत्प्रामाण्ये वा न अर्थापत्त्यप्रामाण्यम्  
{सिद्धान्त-सूत्र}  
[अभावप्रामाण्यसिद्धिः - अवान्तरप्रकरणम्]  
२।२।७: न अभावप्रामाण्यं प्रमेयासिद्धेः  
{पूर्वपक्ष-सूत्र}  
२।२।८: लक्षितेष्वलक्षणलक्षितत्वात् अलक्षितानां तत्प्रमेयसिद्धेः  
{उदाहरण सूत्र}  
२।२।९: असति अर्थे न अभावः इति चेत् न, अन्यलक्षणोपपत्तेः  
{सिद्धान्त-सूत्र}  
२।२।१०: तत्सिद्धेः अलक्षितेषु अहेतुः  
{पूर्वपक्ष-सूत्र}  
२।२।११: न, लक्षणावस्थितापेक्षसिद्धेः  
{सिद्धान्त-सूत्र}  
२।२।१२: प्राक् उत्पत्तेः अभावोपपत्तेः च  
{सिद्धान्त-सूत्र}  
    
[शब्दानित्यत्वपरीक्षाप्रकरणम्(१३-३९)]  
२।२।१३: आदिमत्वात् ऐन्द्रियकत्वात् कृतकवत् उपचारात् च  
{शब्दानित्यत्व-प्रतिपादन-सूत्र}  
२।२।१४: न, घटाभावसामान्यनित्यत्वात् नित्येषु अपि अनित्यवत् उपचारात् च  
{सिद्धान्त-सूत्र}  
२।२।१५: तत्त्वभाक्तयोः नानात्वविभागात् अव्यभिचारः  
{शब्दानित्यत्व-प्रतिपादन-सूत्र}  
{सिद्धान्त-सूत्र}  
२।२।१६: सन्तानानुमानविशेषणात्  
{शब्दानित्यत्व-प्रतिपादन-सूत्र}  
{सिद्धान्त-सूत्र}  
२।२।१७: कारणद्रव्यस्य प्रदेशशब्देनाभिधानात्  
{शब्दानित्यत्व-प्रतिपादन-सूत्र}  
{सिद्धान्त-सूत्र}  
२।२।१८: प्राक् उच्चारणात् अनुपलब्धेः आवरणाद्यनुपलब्धेः च  
{शब्दानित्यत्व-प्रतिपादन-सूत्र}  
२।२।१९: तदनुपलब्धेः अनुपलम्भात् आवरणोपपत्तिः  
{शब्दानित्यत्व-प्रतिपादन-सूत्र}  
२।२।२०: अनुपलम्भात् अनुपलब्धिसद्भावात् न आवरणानुपपत्तिः अनुपलम्भात्  
{सिद्धान्त-सूत्र}  
२।२।२१: अनुपलम्भात्मकत्वात् अनुपलब्धेः अहेतुः  
{सिद्धान्त-सूत्र}  
२।२।२२: अस्पर्शत्वात्  
{सिद्धान्त-सूत्र}  
२।२।२३: न, कर्मानित्यत्वात्  
{सिद्धान्त-सूत्र}  
२।२।२४: न, अणुनित्यत्वात्  
{सिद्धान्त-सूत्र}  
२।२।२५: सम्प्रदानात्  
{सिद्धान्त-सूत्र}  
२।२।२६: तदन्तरालानुपलब्धेः अहेतुः  
{सिद्धान्त-सूत्र}  
२।२।२७: अध्यापनात् अप्रतिषेधः  
{सिद्धान्त-सूत्र}  
२।२।२८: उभयोः पक्षयोः अन्यतरस्य अध्यापनात् अप्रतिषेधः  
{सिद्धान्त-सूत्र}  
२।२।२९: अभ्यासात्  
{सिद्धान्त-सूत्र}  
२।२।३०: न अन्यत्वे अपि अभ्यासस्य उपचारात्  
{सिद्धान्त-सूत्र}  
२।२।३१: अन्यत् अन्यस्मात् अनन्यत्वात् अनन्यत् इति अन्यताभावः  
{सिद्धान्त-सूत्र}  
२।२।३२: तदभावे न अस्ति अनन्यता, तयोः इतरेतरापेक्षसिद्धेः  
{सिद्धान्त-सूत्र}  
२।२।३३: विनाशकारणानुपलब्धेः  
{सिद्धान्त-सूत्र}  
२।२।३४: अश्रवणकारणानुपलब्धेः सततश्रवणप्रसङ्गः  
{सिद्धान्त-सूत्र}  
२।२।३५: उपलभ्यमाने च अनुपलब्धेः असत्त्वात् अनपदेशः  
{सिद्धान्त-सूत्र}  
२।२।३६: पाणिनिमित्तप्रश्लेषात् शब्दाभावे न अनुपलब्धिः  
{सिद्धान्त-सूत्र}  
२।२।३७: विनाशकारणानुपलब्धेः च अवस्थाने तन्नित्यत्वप्रसङ्गः  
{सिद्धान्त-सूत्र}  
२।२।३८: अस्पर्शत्वात् अप्रतिषेधः  
{सिद्धान्त-सूत्र}  
२।२।३९: विभक्त्यन्तरोपपत्तेः च समासे  
{सिद्धान्त-सूत्र}  
    
[शब्दपरिणामपरीक्षाप्रकरणम्(४०-५६)]  
२।२।४०: विकारादेशोपदेशात् संशयः  
{पूर्वपक्ष-सूत्र}  
२।२।४१: प्रकृतिविवृद्धौ विकारविवृद्धेः  
{सिद्धान्त-सूत्र}  
२।२।४२: न्यूनसमाधिकोपलब्धेः विकाराणाम् अहेतुः  
{सिद्धान्त-सूत्र}  
२।२।४३: द्विविधस्य अपि हेतोः अभावात् असाधनं दृष्टान्तः  
{उदाहरणसूत्र}  
२।२।४४: न, अतुल्यप्रकृतीनाम् विकारविकल्पात्  
{सिद्धान्त-सूत्र}  
२।२।४५: द्रव्यविकारवैषम्यवत् वर्णविकारविकलः  
{पूर्वपक्ष-सूत्र}  
२।२।४६: न, विकारधर्मानुपपत्तेः  
{सिद्धान्त-सूत्र}  
२।२।४७: विकारप्राप्तानाम् अपुनरापत्तेः  
{सिद्धान्त-सूत्र}  
२।२।४८: सुवर्णादीनां पुनरापत्तेः अहेतुः  
{पूर्वपक्ष-सूत्र}  
२।२।४९: न, तद्विकाराणां सुवर्णभावाव्यतिरेकात्  
{सिद्धान्त-सूत्र}  
२।२।५०: वर्णत्वाव्यतिरेकात् वर्णविकाराणाम् अप्रतिषेधः  
{सिद्धान्त-सूत्र}  
२।२।५१: सामान्यवतो धर्मयोगो न सामान्यस्य  
{सिद्धान्त-सूत्र}  
२।२।५२: नित्यत्वे अविकारात् अनित्यत्वे च अनवस्थानात्  
{सिद्धान्त-सूत्र}  
२।२।५३: नित्यानाम् अतीन्द्रियत्वात् तद्धर्मविकल्पात् च वर्णविकाराणाम् अप्रतिषेधः  
{पूर्वपक्ष-सूत्र}  
२।२।५४: अनवस्थायित्वे च वर्णोपलब्धिवत् तद्विकारोपपत्तिः  
{पूर्वपक्ष-सूत्र}  
२।२।५५: विकारधर्मित्वे नित्यत्वाभावात् कालान्तरे विकारोपपत्तेः च अप्रतिषेधः  
{सिद्धान्त-सूत्र}  
२।२।५६: प्रकृत्यनियमात्  
{सिद्धान्त-सूत्र}  
२।२।५७: अनियमे नियमात् न अनियमः  
{पूर्वपक्ष-सूत्र}  
२।२।५८: नियमानियमविरोधात् अनियमे नियमात् च अप्रतिषेधः  
{सिद्धान्त-सूत्र}  
२।२।५९: गुणान्तरापत्त्युपमर्द-ह्रास-वृद्धि-श्लेषेभ्यः तु विकारोपपत्तेः वर्णविकाराः  
{सिद्धान्त-सूत्र}  
    
[शब्दशक्तिपरीक्षाप्रकरणम्]  
२।२।६०: ते विभक्त्यन्ताः पदम्  
{पद-लक्षण-सूत्रम्}  
२।२।६१: व्यक्त्याकृतिजातिसन्निधौ उपचारात् संशयः  
{पूर्वपक्ष-सूत्र}  
    
[व्यक्तिवाद-अवान्तरप्रकरणम्]  
२।२।६२: याशब्द-समूह-त्याग-परिग्रह-सङ्ख्या-वृद्ध्यपचय-वर्ण-समासानुबन्धानाम् व्यक्तौ उपचारात् व्यक्तिः  
{पूर्वपक्ष-सूत्र}  
२।२।६३: न, तत् अनवस्थानात्  
{सिद्धान्त-सूत्र}  
२।२।६४: सहचरण-स्थान-तादर्थ्य-वृत्त-मान-धारण-सामीप्य-योग-साधनाधिपत्येभ्यः ब्राह्मण-मञ्च-कट-राज-सक्तु-चन्दन-गङ्गा-शाटकान्न-पुरुषेष्वतद्भावे अपि तदुपचारः  
{सिद्धान्त-सूत्र}  
    
[आकृतिवाद-अवान्तरप्रकरणम्]  
२।२।६५: आकृतिः, तदपेक्षत्वात् सत्त्वव्यवस्थानसिद्धेः  
{पूर्वपक्ष-सूत्र}  
    
[जातिवाद-अवान्तरप्रकरणम्]  
२।२।६६: व्यक्त्याकृतियुक्ते अपि अप्रसङ्गात् प्रोक्षणादिनां मृद्गवके जातिः  
{पूर्वपक्ष-सूत्र}  
२।२।६७: न, आकृतिव्यक्त्यपेक्षत्वात् जात्यभिव्यक्तेः  
{सिद्धान्त-सूत्र}  
    
[सिद्धान्तवाद-अवान्तरप्रकरणम्]  
२।२।६८: व्यक्त्याकृतिजातयः तु पदार्थः  
{सिद्धान्त-सूत्र}  
२।२।६९: व्यक्तिः गुणविशेषाश्रयः मूर्तिः  
{सिद्धान्त-सूत्र}  
२।२।७०: आकृतिः जातिलिङ्गाख्या  
{सिद्धान्त-सूत्र}  
२।२।७१: समानप्रसवात्मिका जातिः  
{सिद्धान्त-सूत्र}  
    
(इति न्यायसूत्रे द्वितीयाध्यायस्य द्वितीयम् आह्निकम्)  
    
समाप्तः च अयम् द्वितीयाध्यायः  
    
(अथ तृतीयः अध्यायः)  
(प्रथमम् आह्निकम्)  
[इन्द्रियव्यतिरिक्तात्मपरीक्षाप्रकरणं(१-३)]  
३।१।१: दर्शनस्पर्शनाभ्याम् एकार्थग्रहणात्  
{पूर्वपक्ष-सूत्र}  
३।१।२: न, विषयव्यवस्थानात्  
{पूर्वपक्ष-सूत्र}  
३।१।३: तद्व्यवस्थानात् एव आत्मसद्भावात् अप्रतिषेधः  
{सिद्धान्त-सूत्र}  
[शरीरव्यतिरिक्तात्मपरीक्षाप्रकरणम्]  
३।१।४: शरीरदाहे पातकाभावात्  
{सिद्धान्त-सूत्र}  
३।१।५: तदभावः सात्मकप्रदाहे अपि, तन्नित्यत्वात्  
{पूर्वपक्ष-सूत्र}  
३।१।६: न, कार्याश्रयकर्तृवधात्  
{सिद्धान्त-सूत्र}  
    
[प्रासङ्गिकं चक्षुरद्वैतपरीक्षाप्रकरणम्(७-१४)]  
३।१।७: सव्यदृष्टस्य इतरेण प्रत्यभिज्ञानात्  
{सिद्धान्त-सूत्र}  
३।१।८: न एकस्मिन् नासास्थिव्यवहिते द्वित्वाभिमानात्  
{पूर्वपक्ष-सूत्र}  
३।१।९: एकविनाशे द्वितीयाविनाशात् न एकत्वम्  
{सिद्धान्त-सूत्र}  
३।१।१०: अवयवनाशे अपि अवयव्युपलब्धेः अहेतुः  
{पूर्वपक्ष-सूत्र}  
३।१।११: दृष्टान्तविरोधात् अप्रतिषेधः  
{सिद्धान्त-सूत्र}  
३।१।१२: इन्द्रियान्तरविकारात्  
{सिद्धान्त-सूत्र}  
३।१।१३: न, स्मृतेः स्मर्त्तव्यविषयत्वात्  
{पूर्वपक्ष-सूत्र}  
३।१।१४: तदात्मगुणसद्भावात् अप्रतिषेधः  
{सिद्धान्त-सूत्र}  
    
[आत्ममनोभेदपरीक्षाप्रकरणम्(१५-१७)]  
३।१।१५: न, आत्मप्रतिपत्तिहेतूनां मनसि सम्भवात्  
{पूर्वपक्ष-सूत्र}  
३।१।१६: ज्ञातुः ज्ञानसाधनोपपत्तेः सञ्ज्ञाभेदमात्रम्  
{सिद्धान्त-सूत्र}  
३।१।१७: नियमः च निरनुमानः  
{सिद्धान्त-सूत्र}  
[आत्मनित्यत्वपरीक्षाप्रकरणम्(१८-२६)]  
३।१।१८: पूर्वाभ्यस्तस्मृत्यनुबन्धात् जातस्य हर्षभयशोकसम्प्रतिपत्तेः  
{सिद्धान्त-सूत्र}  
३।१।१९: पद्मादिषु प्रबोधसम्मीलनविकारवत् तद्विकारः  
{पूर्वपक्ष-सूत्र}  
३।१।२०: न, उष्णशीतवर्षाकालनिमित्तत्वात् पञ्चात्मकविकाराणाम्  
{सिद्धान्त-सूत्र}  
३।१।२१: प्रेत्याहाराभ्यासकृतात् स्तन्याभिलाषात्  
{सिद्धान्त-सूत्र}  
३।१।२२: अयसः अयस्कान्ताभिगमनवत् तदुपसर्पणम्  
{पूर्वपक्ष-सूत्र}  
३।१।२३: न, अन्यत्र प्रवृत्त्यभावात्  
{सिद्धान्त-सूत्र}  
३।१।२४: वीतरागजन्मादर्शनात्  
{सिद्धान्त-सूत्र}  
३।१।२५: सगुणद्रव्योत्पत्तिवत् तदुत्पत्तिः  
{पूर्वपक्ष-सूत्र}  
३।१।२६: न, सङ्कल्पनिमित्तत्वात् रागादीनाम्  
{सिद्धान्त-सूत्र}  
    
[शरीरपरीक्षाप्रकरणम्(२७-३१)]  
३।१।२७: पार्थिवं गुणान्तरोपलब्धेः  
{सिद्धान्त-सूत्र}  
३।१।२८: पार्थिवाप्यतैजसं तद्गुणोपलब्धेः  
{सिद्धान्त-सूत्र}  
३।१।२९: निःश्वासोच्छ्वासोपलब्धेः चातुर्भौन्तिकम्  
{पूर्वपक्ष-सूत्र}  
३।१।३०: गन्धक्लेदपाकव्यूहावकाशदानेभ्यः पाञ्चभौतिकम्  
{पूर्वपक्ष-सूत्र}  
३।१।३१: श्रुतिप्रामाण्यात् च  
{सिद्धान्त-सूत्र}  
    
[इन्द्रियपरीक्षाप्रकरणम्(३२-५१)]  
३।१।३२: कृष्णसारे सति उपलम्भात् व्यतिरिच्य च उपलम्भात् संशयः     
{सिद्धान्त-सूत्र}  
३।१।३३: महदणुग्रहणात्  
{साङ्ख्यमतखण्डनम्}  
३।१।३४: रश्म्यर्थसन्निकर्षविशेषात् तद्ग्रहणम्  
{सिद्धान्त-सूत्र}  
३।१।३५: तदनुपलब्धेः अहेतुः  
{सिद्धान्त-सूत्र}  
३।१।३६: न अनुमीयमानस्य प्रत्यक्षतः अनुपलब्धिः अभावहेतुः  
{सिद्धान्त-सूत्र}  
३।१।३७: द्रव्यगुणधर्मभेदात् च उपलब्धिनियमः  
{सिद्धान्त-सूत्र}  
३।१।३८: अनेकद्रव्यसमवायात् रूपविशेषात् च रूपोपलब्धिः  
{सिद्धान्त-सूत्र}  
३।१।३९: कर्मकारितः च इन्द्रियाणां व्यूहः पुरुषार्थतन्त्रः  
{सिद्धान्त-सूत्र}  
३।१।४०: मध्यन्दिनोल्काप्रकाशानुपलब्धिवत् तदनुपलब्धिः  
{सिद्धान्त-सूत्र}  
३।१।४१: न, रात्रौ अपि अनुपलब्धेः  
{सिद्धान्त-सूत्र}  
३।१।४२: बाह्यप्रकाशानुग्रहात् विषयोपलब्धेः अनभिव्यक्तितः अनुपलब्धिः  
{सिद्धान्त-सूत्र}  
३।१।४३: अभिव्यक्तौ च अभिभवात्  
{सिद्धान्त-सूत्र}  
३।१।४४: नक्तञ्चरनयनरश्मिदर्शनात् च  
{सिद्धान्त-सूत्र}  
३।१।४५: अप्राप्यग्रहणं काचाभ्रपटलस्फटिकान्तरितोपलब्धेः  
{पूर्वपक्ष-सूत्र}  
३।१।४६: कुड्यान्तरितानुपलब्धेः अप्रतिषेधः  
{सिद्धान्त-सूत्र}  
३।१।४७: अप्रतीघातात् सन्निकर्षोपपत्तिः  
{सिद्धान्त-सूत्र}  
३।१।४८: आदित्यरश्मेः स्फटिकान्तरिते अपि दाह्ये अविघातात्  
{सिद्धान्त-सूत्र}  
३।१।४९: न इतरेतरधर्मप्रसङ्गात्  
{पूर्वपक्ष-सूत्र}  
३।१।५०: आदर्शोदकयोः प्रसादस्वाभाव्यात् रूपोपलब्धिः  
{सिद्धान्त-सूत्र}  
३।१।५१: दृष्टानुमितानां हि नियोगप्रतिषेधानुपपत्तिः  
{सिद्धान्त-सूत्र}  
    
[इन्द्रियनानात्वपरीक्षाप्रकरणम्(५२-६२)]  
३।१।५२: स्थानान्यत्वे नानात्वात् अवयविनानास्थानत्वात् च संशयः  
{सिद्धान्त-सूत्र}  
३।१।५३: त्वक् अव्यतिरेकात्  
{पूर्वपक्ष-सूत्र}  
३।१।५४: न युगपत् अर्थानुपलब्धेः  
{सिद्धान्त-सूत्र}  
३।१।५५: विप्रतिषेधात् च न त्वक् एका  
{सिद्धान्त-सूत्र}  
३।१।५६: इन्द्रियार्थपञ्चत्वात्  
{सिद्धान्त-सूत्र}  
३।१।५७: न, तदर्थबहुत्वात्  
{पूर्वपक्ष-सूत्र}  
३।१।५८: गन्धत्वाद्यव्यतिरेकात् गन्धादीनामप्रतिषेधः  
{सिद्धान्त-सूत्र}  
३।१।५९: विषयत्वाव्यतिरेकात् एकत्वम्  
{सिद्धान्त-सूत्र}  
३।१।६०: न, बुद्धिलक्षणाधिष्ठान-गत्याकृति-जातिपञ्चत्वेभ्यः  
{सिद्धान्त-सूत्र}  
३।१।६१: भूतगुणविशेषोपलब्धेः तादात्म्यम्  
{सिद्धान्त-सूत्र}  
    
[अर्थपरीक्षाप्रकरणम्(६२-७४)]  
३।१।६२: गन्ध-रस-रूप-स्पर्श-शब्दानां स्पर्शपर्यन्ताः पृथिव्याः  
{सिद्धान्त-सूत्र}  
३।१।६३: अप्-तेजो-वायूनां पूर्वं पूर्वम् अपोह्य आकाशस्य उत्तरः  
{पूर्वपक्ष-सूत्र}  
३।१।६४: न, सर्वगुणानुपलब्धेः  
{सिद्धान्त-सूत्र}  
३।१।६५: एकैकश्येन उत्तरगुणासद्भावात् उत्तरोत्तराणां तदनुपलब्धिः  
{पूर्वपक्ष-सूत्र}  
३।१।६६: विष्टं हि अपरं परेण  
{पूर्वपक्ष-सूत्र}  
३।१।६७: न, पार्थिवाप्ययोः प्रत्यक्षत्वात्  
{सिद्धान्त-सूत्र}  
३।१।६८: पूर्वपूर्वगुणोत्कर्षात् तत्तत् प्रधानम्  
{सिद्धान्त-सूत्र}  
३।१।६९: तद्ध्यवस्थानं तु भूयस्त्वात्  
{सिद्धान्त-सूत्र}  
३।१।७०: सगुणानाम् इन्द्रियभावात्  
{सिद्धान्त-सूत्र}  
३।१।७१: तेन एव तस्य अग्रहणात् च  
{सिद्धान्त-सूत्र}  
३।१।७२: न, शब्दगुणोपलब्धेः  
{पूर्वपक्ष-सूत्र}  
३।१।७३: तदुपलब्धिः इतरेतरद्रव्यगुणवैधर्म्यात्  
{सिद्धान्त-सूत्र}  
    
(इति न्यायसूत्रे तृतीयाध्यायस्य प्रथमम् आह्निकम्)  
    
(द्वितीयम् आह्निकम्)  
    
[बुद्धेरनित्यत्वपरीक्षाप्रकरणम्(१-९)]  
३।२।१: कर्माकाशसाधर्म्यात् संशयः  
{सिद्धान्त-सूत्र}  
३।२।२: विषयप्रत्यभिज्ञानात्  
{सिद्धान्त-सूत्र}  
३।२।३: साध्यसमत्वात् अहेतुः  
{सिद्धान्त-सूत्र}  
३।२।४: न, युगपत् अग्रहणात्  
{सिद्धान्त-सूत्र}  
३।२।५: अप्रत्यभिज्ञाने च विनाशप्रसङ्गः  
{सिद्धान्त-सूत्र}  
३।२।६: क्रमवृत्तित्वात् अयुगपत् ग्रहणम्  
{सिद्धान्त-सूत्र}  
३।२।७: अप्रत्यभिज्ञानं च विषयान्तरव्यासङ्गात्  
{सिद्धान्त-सूत्र}  
३।२।८: न, गत्यभावात्  
{सिद्धान्त-सूत्र}  
३।२।९: स्फटिकान्यत्वाभिमानवत् तदन्यत्वाभिमानः  
{सिद्धान्त-सूत्र}  
    
[क्षणभङ्गपरीक्षाप्रकरणम्(१०-१७)]  
३।२।१०: स्फटिके अपि अपरापरोत्पत्तेः क्षणिकत्वात् व्यक्तीनाम् अहेतुः  
{सिद्धान्त-सूत्र}  
३।२।११: नियमहेत्वभावात् यथादर्शनम् अभ्यनुज्ञा  
{सिद्धान्त-सूत्र}  
३।२।१२: न, उत्पत्तिविनाशकारणोपलब्धेः  
{सिद्धान्त-सूत्र}  
३।२।१३: क्षीरविनाशे कारणानुपलब्धिवत् दध्युत्पत्तिवत् च तदुत्पत्तिः  
{पूर्वपक्ष-सूत्र}  
३।२।१४: लिङ्गतः ग्रहणात् न अनुपलब्धिः  
{सिद्धान्त-सूत्र}  
३।२।१५: न पयसः परिणाम-गुणान्तरप्रादुर्भावात्  
{सिद्धान्त-सूत्र}  
३।२।१६: व्यूहान्तरात् द्रव्यान्तरोत्पत्तिदर्शनं पूर्वद्रव्यनिवृत्तेः अनुमानम्  
{सिद्धान्त-सूत्र}  
३।२।१७: क्वचित् विनाशकारणानुपलब्धेः क्वचित् च उपलब्धेः अनेकान्तः  
{सिद्धान्त-सूत्र}  
    
[बुद्धेरात्मगुणत्वपरीक्षाप्रकरणाम्(१८-४१)]  
३।२।१८: न इन्द्रियार्थयोः, तद्विनाशे अपि ज्ञानावस्थानात्  
{सिद्धान्त-सूत्र}  
३।२।१९: युगपत् ज्ञानानुपलब्धेः च न मनसः  
{सिद्धान्त-सूत्र}  
३।२।२०: तत् आत्मगुणत्वे अपि तुल्यम्  
{पूर्वपक्ष-सूत्र}  
३।२।२१: इन्द्रियैः मनसः सन्निकर्षाभावात् तदनुत्पत्तिः  
{पूर्वपक्ष-सूत्र}  
३।२।२२: न, उत्पत्तिकारणानपदेशात्  
{सिद्धान्त-सूत्र}  
३।२।२३: विनाशकारणानुपलब्धेः च अवस्थाने तन्नित्यत्वप्रसङ्गः  
{पूर्वपक्ष-सूत्र}  
३।२।२४: अनित्यत्वग्रहात् बुद्धेः बुद्ध्यन्तरात् विनाशः शब्दवत्  
{सिद्धान्त-सूत्र}  
३।२।२५: ज्ञानसमवेतात्मप्रदेशसन्निकर्षात् मनसः स्मृत्युत्पत्तेः न युगपत् उत्पत्तिः  
{पूर्वपक्ष-सूत्र}  
३।२।२६: न, अन्तः-शरीरवृत्तित्वात् मनसः  
{सिद्धान्त-सूत्र}  
३।२।२७: साध्यत्वात् अहेतुः  
{पूर्वपक्ष-सूत्र}  
३।२।२८: स्मरतः शरीरधारणोपपत्तेः अप्रतिषेधः  
{सिद्धान्त-सूत्र}  
३।२।२९: न, तदाशुगतित्वान्मनसः  
{पूर्वपक्ष-सूत्र}  
३।२।३०: न, स्मरणकालानियमात्  
{सिद्धान्त-सूत्र}  
३।२।३१: आत्मप्रेरण-यदृच्छा-ज्ञताभिः च न संयोगविशेषः  
{पूर्वपक्ष-सूत्र}  
३।२।३२: व्यासक्तमनसः पादव्यथनेन संयोगविशेषेण समानम्  
{सिद्धान्त-सूत्र}  
३।२।३३: प्रणिधानलिङ्गादिज्ञानानाम् अयुगपद्भावात् अयुगपत्स्मरणम्  
{सिद्धान्त-सूत्र}  
३।२।३४: ज्ञस्य इच्छाद्वेषनिमित्तत्वात् आरम्भनिवृत्त्योः  
{सिद्धान्त-सूत्र}  
३।२।३५: तल्लिङ्गत्वात् इच्छाद्वेषयोः पार्थिवाद्येषु अप्रतिषेधः  
{पूर्वपक्ष-सूत्र}  
३।२।३६: परश्वादिषु आरम्भनिवृत्तिदर्शनात्  
{सिद्धान्त-सूत्र}  
३।२।३७: नियमानियमौ तु तद्विशेषकौ  
{सिद्धान्त-सूत्र}  
३।२।३८: यथोक्तहेतुत्वात् पारतन्त्र्यात् अकृताभ्यागमात् च न मनसः  
{सिद्धान्त-सूत्र}  
३।२।३९: परिशेषात् यथोक्तहेतूपपत्तेः च  
{सिद्धान्त-सूत्र}  
३।२।४०: स्मरणं तु आत्मनः ज्ञस्वाभाव्यात्  
{सिद्धान्त-सूत्र}  
३।२।४१: प्रणिधान-निबन्धाभ्यास-लिङ्ग-लक्षण-सादृश्य-परिग्रहाश्रयाश्रित सम्बन्धानन्तर्य-वियोगैककार्य-विरोधातिशय-प्राप्ति-व्यवधान-सुख-दुःखेच्छा द्वेष-भयार्थित्व-क्रियाराग-धर्माधर्मनिमित्तेभ्यः  
{सिद्धान्त-सूत्र}  
    
[बुद्धेरुत्पन्नापवर्गित्वपरीक्षाप्रकरणम्(४२-४५)]  
३।२।४२: कर्मानवस्थायिग्रहणात्  
{सिद्धान्त-सूत्र}  
३।२।४३: अव्यक्तग्रहणम् अनवस्थायित्वात् विद्युत्सम्पाते रूपाव्यक्तग्रहणवत्  
{सिद्धान्त-सूत्र}  
३।२।४४: हेतूपादानात् प्रतिषेद्धव्याभ्यनुज्ञा  
{सिद्धान्त-सूत्र}  
३।२।४५: न प्रदीपार्चिःसन्तत्यभिव्यक्तग्रहणवत् तद्ग्रहणम्  
{सिद्धान्त-सूत्र}  
    
[बुद्धेः शरीरगुणव्यतिरेकपरीक्षाप्रकरणम्(४६-५५)]  
३।२।४६: द्रव्ये स्वगुणपरगुणोपलब्धेः संशयः  
{सिद्धान्त-सूत्र}  
३।२।४७: यावच्छरीरभावित्वात् रूपादीनाम्  
{सिद्धान्त-सूत्र}  
३।२।४८: न, पाकजगुणान्तरोत्पत्तेः  
{सिद्धान्त-सूत्र}  
३।२।४९: प्रतिद्वन्द्विसिद्धेः पाकजानाम् अप्रतिषेधः  
{सिद्धान्त-सूत्र}  
३।२।५०: शरीरव्यापित्वात्  
{सिद्धान्त-सूत्र}  
३।२।५१: न, केशनखादिषु अनुपलब्धेः  
{पूर्वपक्ष-सूत्र}  
३।२।५२: त्वक्पर्यन्तत्वात् शरीरस्य केशनखादिषु अप्रसङ्गः  
{सिद्धान्त-सूत्र}  
३।२।५३: शरीरगुणवैधर्म्यात्  
{सिद्धान्त-सूत्र}  
३।२।५४: न, रूपादीनाम् इतरेतरवैधर्म्यात्  
{पूर्वपक्ष-सूत्र}  
३।२।५५: ऐन्द्रियकत्वात् रूपादीनाम् अप्रतिषेधः  
{सिद्धान्त-सूत्र}  
    
[मनःपरीक्षाप्रकरणम्(५६-५९)]  
३।२।५६: ज्ञानायौगपद्यात् एकम् मनः  
{सिद्धान्त-सूत्र}  
३।२।५७: न, युगपत् अनेकक्रियोपलब्धेः  
{पूर्वपक्ष-सूत्र}  
३।२।५८: अलातचक्रदर्शनवत् तदुपलब्धिः आशुसञ्चारात्  
{सिद्धान्त-सूत्र}  
३।२।५९: यथोक्तहेतुत्वात् च अणु  
{सिद्धान्त-सूत्र}  
    
[अदृष्टनिष्पाद्यत्वपरीक्षाप्रकरणम्(६०-७२)]  
३।२।६०: पूर्वकृतफलानुबन्धात् तदुत्पत्तिः  
{सिद्धान्त-सूत्र}  
३।२।६१: भूतेभ्यः मूर्त्युपादानवत् तदुपादानम्  
{पूर्वपक्ष-सूत्र}  
३।२।६२: न, साध्यसमत्वात्  
{सिद्धान्त-सूत्र}  
३।२।६३: न, उत्पत्तिनिमित्तत्वात् मातापित्रोः  
{सिद्धान्त-सूत्र}  
३।२।६४: तथा आहारस्य  
{सिद्धान्त-सूत्र}  
३।२।६५: प्राप्तौ च अनियमात्  
{सिद्धान्त-सूत्र}  
३।२।६६: शरीरोत्पत्तिनिमित्तवत् संयोगोत्पत्तिनिमित्तं कर्म  
{सिद्धान्त-सूत्र}  
३।२।६७: एतेन अनियमः प्रत्युक्तः  
{सिद्धान्त-सूत्र}  
३।२।६८: तत् अदृष्टकारितम् इति चेत् पुनः तत्प्रसङ्गः अपवर्गे  
{सिद्धान्त-सूत्र}  
३।२।६९: मनःकर्मनिमित्तत्वात् च संयोगाव्युच्छेदः  
{सिद्धान्त-सूत्र}  
३।२।७०: नित्यत्वप्रसङ्गः च प्रायणानुपपत्तेः  
{सिद्धान्त-सूत्र}  
३।२।७१: अणुश्यामतानित्यत्ववत् एतत् स्यात्  
{पूर्वपक्ष-सूत्र}  
३।२।७२: न, अकृताभ्यागमप्रसङ्गात्  
{सिद्धान्त-सूत्र}  
    
(इति न्यायसूत्रे तृतीयाध्यायस्य द्वितीयम् आह्निकम्)  
    
(समाप्तः च अयम् तृतीयः अध्यायः)  
    
(अथ चतुर्थः अध्यायः)  
(प्रथमम् आह्निकम्)  
[प्रवृत्तिदोषसामान्यपरीक्षाप्रकरणम्(१-२)]  
    
४।१।१: प्रवृत्तिर्यथोक्ता  
{सिद्धान्त-सूत्र}  
४।१।२: तथा दोषाः  
{सिद्धान्त-सूत्र}  
    
[दोषत्रैराश्यपरीक्षाप्रकरणम्(३-८)]  
४।१।३: त्रैराश्यं रागद्वेषमोहार्थान्तर्भावात्  
{सिद्धान्त-सूत्र}  
४।१।४: न, एकप्रत्यनीकभावात्  
{पूर्वपक्ष-सूत्र}  
४।१।५: व्यभिचारादहेतुः  
{सिद्धान्त-सूत्र}  
४।१।६: तेषां मोहः पापीयान्, नामूढस्येतरोत्पत्तेः  
{सिद्धान्त-सूत्र}  
४।१।७: निमित्तनैमित्तिकभावादर्थान्तरभावो दोषेभ्यः  
{पूर्वपक्ष-सूत्र}  
४।१।८: न दोषलक्षणावरोधान्मोहस्य  
{सिद्धान्त-सूत्र}  
४।१।९: निमित्तनैमित्तिकोपपत्तेश्च तुल्यजातीयानामप्रतिषेधः  
{सिद्धान्त-सूत्र}  
    
[प्रेत्यभावपरीक्षाप्रकरणम्(१०-१३)]  
४।१।१०: आत्मनित्यत्वे प्रेत्यभावसिद्धिः  
{सिद्धान्त-सूत्र}  
४।१।११: व्यक्ताद् व्यक्तानाम्, प्रत्यक्षप्रामाण्यात्  
{सिद्धान्त-सूत्र}  
४।१।१२: न, घटाद् घटनिष्पत्तेः  
{पूर्वपक्ष-सूत्र}  
४।१।१३: व्यक्ताद् घटनिष्पत्तेरप्रतिषेधः  
{सिद्धान्त-सूत्र}  
    
[शून्यतोपादाननिराकरणप्रकरणम्(१४-१८)]  
४।१।१४: अभावाद् भावोत्पत्तिः, नानुपमृद्य प्रादुर्भावात्  
{पूर्वपक्ष-सूत्र}  
४।१।१५: व्याघातादप्रयोगः  
{सिद्धान्त-सूत्र}  
४।१।१६: न, अतीतानागतयोः कारकशब्दप्रयोगात्  
{पूर्वपक्ष-सूत्र}  
४।१।१७: न, विनष्टेभ्यो ऽनिष्पत्तेः  
{सिद्धान्त-सूत्र}  
४।१।१८: क्रमनिर्देशादप्रतिषेधः  
{सिद्धान्त-सूत्र}  
    
[ईश्वरोपादानाताप्रकरणम्(१९-२१)]  
४।१।१९: ईश्वरः कारणम्, पुरुषकर्माफल्यदर्शनात्  
{सिद्धान्त-सूत्र}  
४।१।२०: न, पुरुषकर्माभावे फ्लानिष्पत्तेः  
{पूर्वपक्ष-सूत्र}  
४।१।२१: तत्कारितत्वाद् अहेतुः  
{सिद्धान्त-सूत्र}  
    
[आकस्मिकत्वनिराकरणप्रकरणम्(२२-२४)]  
४।१।२२: अनिमित्ततो भावोत्पत्तिः, कण्टकतैक्ष्ण्यादिदर्शनात्  
{पूर्वपक्ष-सूत्र}  
४।१।२३: अनिमित्तनिमित्तत्वान्ननिमित्ततः  
{सिद्धान्त-सूत्र}  
४।१।२४: निमित्तनिमित्तयोरर्थान्तरभावादप्रतिषेधः  
{सिद्धान्त-सूत्र}  
    
[सर्वानित्यत्वनिराकरणप्रकरणम्(२५-२८)]  
४।१।२५: सर्वम् अनित्यम्, उत्पत्तिविनाशधर्मकत्वात्  
{पूर्वपक्ष-सूत्र}  
४।१।२६: न, अनित्यतानित्यत्वात्  
{सिद्धान्त-सूत्र}  
४।१।२७: तदनित्यत्वमग्नेर्दाह्यं विनाश्यानुविनाशवत्  
{सिद्धान्त-सूत्र}  
४।१।२८: नित्यस्याप्रत्याख्यानम्, यथोपलब्धि व्यवस्थानात्  
{सिद्धान्त-सूत्र}  
    
[सर्वनित्यत्वनिराकरणम्(२९-३३)]  
४।१।२९: सर्वं नित्यम्, पञ्चभूतनित्यत्वात्  
{पूर्वपक्ष-सूत्र}  
४।१।३०: न, उत्पत्तिविनाशकारणोपलब्धेः  
{सिद्धान्त-सूत्र}  
४।१।३१: तल्लक्षणावरोधादप्रतिषेधः  
{पूर्वपक्ष-सूत्र}  
४।१।३२: न, उत्पत्तितत्कारणोपलब्धेः  
{सिद्धान्त-सूत्र}  
४।१।३३: न, व्यवस्थानुपपत्तेः  
{सिद्धान्त-सूत्र}  
    
[सर्वपृथक्त्वनिराकरणप्रकरणम्(३४-३६)]  
४।१।३४: सर्वं पृथग्, भावलक्षणपृथक्त्वात्  
{पूर्वपक्ष-सूत्र}  
४।१।३५: न, अनेकलक्षणैरेकभावनिष्पत्तेः  
{सिद्धान्त-सूत्र}  
४।१।३६: लक्षणव्यवस्थानादेवाप्रतिषेधः  
{सिद्धान्त-सूत्र}  
    
[सर्वशून्यतानिराकरणप्रकरणम्(३७-४०)]  
४।१।३७: सर्वम् अभावो भावेष्वितरेतराभावसिद्धेः  
{पूर्वपक्ष-सूत्र}  
४।१।३८: न, स्वभावसिद्धेर्भावानाम्  
{सिद्धान्त-सूत्र}  
४।१।३९: न स्वभावसिद्धिः, आपेक्षिकत्वात्  
{पूर्वपक्ष-सूत्र}  
४।१।४०: व्याहतत्वादयुक्तम्  
{सिद्धान्त-सूत्र}  
    
[सङ्ख्यैकान्तवादप्रकरणम्(४१-४३)]  
४।१।४१: सङ्ख्यैकान्तासिद्धिः, कारणानुपपत्त्युपपत्तिभ्याम्  
{सिद्धान्त-सूत्र}  
४।१।४२: न, कारणवयवाभावात्  
{पूर्वपक्ष-सूत्र}  
४।१।४३: निरवयवत्वादहेतुः  
{सिद्धान्त-सूत्र}  
    
[फलपरीक्षाप्रकरणम्(४४-५४)]  
४।१।४४: सद्यः कालान्तरे च फलनिष्पत्तेः संशयः  
{सिद्धान्त-सूत्र}  
४।१।४५: न सद्यः, कालान्तरोपभोग्यत्वात्  
{सिद्धान्त-सूत्र}  
४।१।४६: कालान्तरेणानिष्पत्तिहेतुर्विनाशात्  
{पूर्वपक्ष-सूत्र}  
४।१।४७: प्राङ्निष्पत्तेर्वृक्षफलवत् तत्स्यात्  
{सिद्धान्त-सूत्र}  
४।१।४८: नासन्न सन्न सदसत्, सदसतोर्वैधर्मयात्  
{पूर्वपक्ष-सूत्र}  
४।१।४९: उत्पादव्ययदर्शनात्  
{सिद्धान्त-सूत्र}  
४।१।५०: बुद्धिसिद्धं तु तदसत्  
{सिद्धान्त-सूत्र}  
४।१।५१: आश्रयव्यतिरेकाद् वृक्षफलोत्पत्तिवद् इत्यहेतुः  
{पूर्वपक्ष-सूत्र}  
४।१।५२: प्रीतेरात्माश्रयत्वादप्रतिषेधः  
{सिद्धान्त-सूत्र}  
४।१।५३: न पुत्रपशुस्त्रीपरिच्छेदहिरण्यान्नादिफलनिर्द्देशात्  
{पूर्वपक्ष-सूत्र}  
४।१।५४: तत्सम्बन्धात् फलनिष्पत्तेस्तेषु फलवदुपचारः  
{सिद्धान्त-सूत्र}  
    
[दुःखपरीक्षाप्रकरणम्(५५-५८)]  
४।१।५५: विविधवाधनायोगाद् दुःखमेव जन्मोत्पत्तिः  
{सिद्धान्त-सूत्र}  
४।१।५६: न, सुखस्याप्यन्तरालनिष्पत्तेः  
{सिद्धान्त-सूत्र}  
४।१।५७: भाधनानिवृत्तेर्वेदयतः प्र्येषणदोषादप्रतिषेधः  
{सिद्धान्त-सूत्र}  
४।१।५८: दुःखविकल्पे सुखाभिमानाच्च  
{सिद्धान्त-सूत्र}  
    
[अपवर्गपरीक्षाप्रकरणम्(५९-६८)]  
४।१।५९: ऋणक्लेशप्रवृत्त्यनुब्न्धादपवर्गाभावः  
{पूर्वपक्ष-सूत्र}  
४।१।६०: प्रधानशब्दानुपपत्तेर्गुणशब्देनानुवादो निन्दाप्रशंसोपपत्तेः  
{सिद्धान्त-सूत्र}  
४।१।६१: समारोपणादात्मन्यप्रतिषेधः  
{सिद्धान्त-सूत्र}  
४।१।६२: पात्रचयान्तानुपपत्तेश्च फलाभावः  
{सिद्धान्त-सूत्र}  
४।१।६३: सुषुप्तस्य स्वप्नादर्शने क्लेशाभावादपवर्गः  
{सिद्धान्त-सूत्र}  
४।१।६४: न प्रवृत्तिः प्रतिसन्धानाय हीनक्लेशस्य  
{सिद्धान्त-सूत्र}  
४।१।६५: न, क्लेशसन्ततेः स्वाभाविकत्वात्  
{पूर्वपक्ष-सूत्र}  
४।१।६६: प्रागुत्पत्तेरभावानित्यत्ववत् स्वाभाविके ऽप्यनित्यत्वम्  
{सिद्धान्त-सूत्र}  
४।१।६७: अणुश्यामतानित्यत्ववद् वा  
{सिद्धान्त-सूत्र}  
४।१।६८: न, सङ्कल्पनिमित्तत्वाच्च रागादीनाम्  
{सिद्धान्त-सूत्र}  
    
(इति न्यायसूत्रे चतुर्थाध्यायस्य प्रथमम् आह्निकम्)  
    
(द्वितीयम् आह्निकम्)  
[तत्त्वज्ञानोत्पत्तिप्रकरणम्(१-३)]  
४।२।१: दोषनिमित्तानां तत्त्वज्ञानादहङ्कारनिवृत्तिः  
{सिद्धान्त-सूत्र}  
४।२।२: दोषनिमित्तं रूपादयो विषयः सङ्कल्पकृताः  
{सिद्धान्त-सूत्र}  
४।२।३: तन्निमित्तं त्ववयव्यभिमानः  
{सिद्धान्त-सूत्र}  
    
[प्रासङ्गिकम् अवयविप्रकरणम्(४-१७)]  
४।२।४: विद्याविद्याद्वैविध्यात् संशयः  
{पूर्वपक्ष-सूत्र}  
४।२।५: तदसंशयः, पूर्वहेतुप्रसिद्धत्वात्  
{सिद्धान्त-सूत्र}  
४।२।६: वृत्त्यनुपपत्तेरपि तर्हि न संशयः  
{पूर्वपक्ष-सूत्र}  
४।२।७: कृत्स्नैकदेशावृत्तित्वादवयवानामवयव्यभावः  
{पूर्वपक्ष-सूत्र}  
४।२।८: तेषु चावृत्तेरवयव्यभावः  
{पूर्वपक्ष-सूत्र}  
४।२।९: पृथक् चावयवेभ्यो ऽवृत्तेः  
{सिद्धान्त-सूत्र}  
४।२।१०: न चावयव्यवयवाः  
{पूर्वपक्ष-सूत्र}  
४।२।११: एकस्मिन् भेदाभावाद् भेदशब्दप्रयोगानुपपत्तेरप्रश्नः  
{सिद्धान्त-सूत्र}  
४।२।१२: अवयवान्तरभावे ऽप्यवृत्तेरहेतुः  
{सिद्धान्त-सूत्र}  
४।२।१३: केशसमूहे तैमिरिकोपलब्धिवत् तदुपलब्धिः  
{पूर्वपक्ष-सूत्र}  
४।२।१४: स्वविषयानतिक्रमेणेन्द्रियस्य पटुमन्दभावाद्विषयग्रहणस्य तथाभाबो नाविषये प्रवृत्तिः  
{सिद्धान्त-सूत्र}  
४।२।१५: अवयवावयविप्रसङ्गश्चैवमाप्रलयात्  
{सिद्धान्त-सूत्र}  
४।२।१६: न प्रलयो ऽणुसद्भावात्  
{सिद्धान्त-सूत्र}  
४।२।१७: परं वा त्रुटेः  
{सिद्धान्त-सूत्र}  
    
[औपोद्घातिकं निरवयवप्रकरणम्(१८-२५)]  
४।२।१८: आकाशव्यतिभेदात् तदनुपपत्तिः  
{सिद्धान्त-सूत्र}  
४।२।१९: आकाशासर्वगतत्वं वा  
{पूर्वपक्ष-सूत्र}  
४।२।२०: अन्तर्बहिश्च कार्यद्रव्यस्य कारणान्तरवचनादकार्ये तदभावः  
{सिद्धान्त-सूत्र}  
४।२।२१: शब्दसंयोगविभावाच्च सर्वगतम्  
{सिद्धान्त-सूत्र}  
४।२।२२: अव्यूहाविष्टम्भविभुत्वानि चाकाशधर्माः  
{सिद्धान्त-सूत्र}  
४।२।२३: मूर्तिमतां च संस्थानोपपत्तेरवयवसद्भावः  
{पूर्वपक्ष-सूत्र}  
४।२।२४: संयोगोपपत्तेश्च  
{पूर्वपक्ष-सूत्र}  
४।२।२५: अनवस्थाकारित्वादनवस्थानुपपत्तेश्चाप्रतिषेधः  
{सिद्धान्त-सूत्र}  
    
[बाह्यार्थभङ्गनिराकरणप्रकरणम्(२६-३७)]  
४।२।२६: बुद्ध्या विवेचनात्तु भावानां याथात्म्यानुपलब्धिस्तन्त्वपकर्षणे पटसद्भावानुपलब्धिवत् तदनुपलब्धिः  
{पूर्वपक्ष-सूत्र}  
४।२।२७: व्याहतत्वादहेतुः  
{सिद्धान्त-सूत्र}  
४।२।२८: तदाश्रयत्वादपृथग्ग्रहणम्  
{सिद्धान्त-सूत्र}  
४।२।२९: प्रमाणतश्चार्थप्रतिपत्तेः  
{सिद्धान्त-सूत्र}  
४।२।३०: प्रमाणानुपपत्त्युपपत्तिभ्याम्  
{सिद्धान्त-सूत्र}  
४।२।३१: स्वप्नविषयाभिमानवदयं प्रमाणप्रमेयाभिमानः  
{पूर्वपक्ष-सूत्र}  
४।२।३२: मायागन्धर्वनगरमृगतृष्णिकावद्वा  
{पूर्वपक्ष-सूत्र}  
४।२।३३: हेत्वभावादसिद्धिः  
{सिद्धान्त-सूत्र}  
४।२।३४: स्मृतिसङ्कल्पवच्च स्वप्नविषयाभिमानः  
{सिद्धान्त-सूत्र}  
४।२।३५: मिथ्योपलब्धेर्विनाशस्तत्त्वज्ञानात्स्वप्नविषयाभिमानप्रणाशवत् प्रतिबोधे  
{सिद्धान्त-सूत्र}  
४।२।३६: बुद्धेश्चैवं निमित्तसद्भावोपलम्भात्  
{सिद्धान्त-सूत्र}  
४।२।३७: तत्त्वप्रधानभेदाच्च मिथ्याबुद्धेर्द्वैविध्योपपत्तिः  
{सिद्धान्त-सूत्र}  
    
[तत्त्वज्ञानविवृद्धिप्रकरणम्(३८-४९)]  
४।२।३८: समाधिविशेषाभ्यासात्  
{सिद्धान्त-सूत्र}  
४।२।३९: न, अर्थविशेषप्रावल्यात्  
{पूर्वपक्ष-सूत्र}  
४।२।४०: क्षुदादिभिः प्रवर्तनाच्च  
{पूर्वपक्ष-सूत्र}  
४।२।४१: पूर्वकृतफलानुबन्धात् तदुत्पत्तिः  
{सिद्धान्त-सूत्र}  
४।२।४२: अरण्यगुहापुलिनादिषु योगाभ्यासोपदेशः  
{सिद्धान्त-सूत्र}  
४।२।४३: अपवर्गे ऽप्येवं प्रसङ्गः  
{पूर्वपक्ष-सूत्र}  
४।२।४४: न, निष्पन्नावश्यम्भावित्वात्  
{सिद्धान्त-सूत्र}  
४।२।४५: तदभावश्चापवर्गे  
{सिद्धान्त-सूत्र}  
४।२।४६: तदर्थं यमनियमाभ्यासात्मसंस्कारो योगाच्चाध्यात्मविध्युपायैः  
{सिद्धान्त-सूत्र}  
४।२।४७: ज्ञानग्रहणाभ्यासस्तद्विद्यैश्च सह संवादः  
{सिद्धान्त-सूत्र}  
४।२।४८: तं शिष्यगुरुसब्रह्मचारिविशिष्टश्रेयो ऽर्थिभिरनसूयिभिरभ्युपेयात्  
{सिद्धान्त-सूत्र}  
४।२।४९: प्रतिपक्षहीनम् अपि वा प्रयोजनार्थमर्थित्वे  
    
[तत्त्वज्ञानपरिपालनप्रकरणम्(५०-५१)]  
४।२।५०: तत्त्वाध्यवसायसंरक्षणार्थं जल्पवितण्डे, बीजप्ररोहसंरक्ष्णार्थं कण्टकशाखावरणवत्  
{सिद्धान्त-सूत्र}  
४।२।५१: ताभ्यां विगृह्यकथनम्  
{सिद्धान्त-सूत्र}  
    
(इति न्यायसूत्रे चतुर्थाध्यायस्य द्वितीयम् आह्निकम्)  
    
(समाप्तश्च चतुर्थः अध्यायः)  
    
(अथ पञ्चमः अध्यायः)  
(प्रथमम् आह्निकम्)  
[सत्प्रतिपक्षदेशनाभासप्रकर्णम्(१-३)]  
५।१।१: साधर्म्यवैधर्म्योत्कर्षापकर्षवर्ण्यावर्ण्यविकल्पसाध्यप्राप्त्य् अप्राप्तिप्रषङ्गप्रतिदृऋष्टान्तानुत्पत्तिसंशयप्रकरणहेत्वर्था पत्त्यविशेषोपपत्त्युपलब्ध्यनुपलब्धिनित्यानित्यकआर्यसमाः  
{सिद्धान्त-सूत्र}  
५।१।२: साधर्म्यवैधर्म्याभ्यामुपसंहारे तद्धर्मविपर्ययोपपत्तेः साधर्म्यवैधर्म्यसमौ  
{सिद्धान्त-सूत्र}  
५।१।३: गोत्वाद् गोसिद्धिवत् तत्सिद्धिः  
{सिद्धान्त-सूत्र}  
    
उत्कर्षसमादिजातिषट्कप्रकरणम्(४-६)ट  
५।१।४: साध्यदृष्टान्तयोर्धर्मविकल्पादुभयसाध्यत्वाच्चोत्कर्षापकर्ष वर्ण्यविकल्पसाध्यसमाः  
{सिद्धान्त-सूत्र}  
५।१।५: किञ्चित्साधर्म्यादुपसंहारसिद्धेर्वैधर्म्यादप्रतिषेधः  
{सिद्धान्त-सूत्र}  
५।१।६: साध्यातिदेशाच्च दृष्टान्तोपप्त्तेः  
{सिद्धान्त-सूत्र}  
    
[प्राप्त्यप्राप्तिसमजातिद्वयप्रकरणम्(७-८)]  
५।१।७: प्राप्य साध्यमप्राप्य वा हेतोः प्राप्त्याविशिष्टत्वादप्राप्त्यासाधाक त्वाच्च प्राप्त्यप्राप्तिसमौ  
{सिद्धान्त-सूत्र}  
५।१।८: घटादिनिष्पत्तिदर्शनात् पीडने चाभिचारादप्रतिषेधः  
{सिद्धान्त-सूत्र}  
    
[प्रसङ्गप्रतिदृष्टान्तसमप्रकरणम्(९-११)]  
५।१।९: दृष्टान्तस्य कारणानपदेशात् प्रत्यवस्थानाच्च प्रतिदृष्टान्तेन प्रसङ्गप्रतिदृष्टान्तसमौ  
{सिद्धान्त-सूत्र}  
५।१।१०: प्रदीपोपादानप्रसङ्गनिवृत्तिवत् तद्विनिवृत्तिः  
{सिद्धान्त-सूत्र}  
५।१।११: प्रतिदृष्टान्तहेतुत्वे च नाहेतुर्दृष्टान्तः  
{सिद्धान्त-सूत्र}  
    
[अनुत्पत्तिसमप्रकरणम्(१२-१३)]  
५।१।१२: प्रागुत्पत्तेः कारणाभावादनुत्पत्तिसमः  
{सिद्धान्त-सूत्र}  
५।१।१३: तथाभावादुत्पन्नस्य कारणोपपत्तेर्न कारणप्रतिषेधः  
{सिद्धान्त-सूत्र}

[संशयसमप्रकरणम्(१४-१५)]  
५।१।१४: सामान्यदृष्टान्तयोरैन्द्रियकत्वे समाने नित्यानित्यसाधर्म्यात् संशयसमः  
{सिद्धान्त-सूत्र}  
५।१।१५: साधर्म्यात्संशये न संशयो वैधर्म्यादुभयथा वा संशये ऽत्यन्त संशयप्रसङ्गो नित्यत्वानभ्यूपगमाच्च सामान्यस्याप्रतिषेधः  
{सिद्धान्त-सूत्र}  
    
[प्रकरणसमप्रकरणम्(१६-१७)]  
५।१।१६: उभयसाधर्म्यात् प्रक्रियासिद्धेः प्रकरणसमः  
{सिद्धान्त-सूत्र}  
५।१।१७: प्रतिपक्षात् प्रकरणसिद्धेः प्रतिषेधानुपपत्तिः प्रतिपक्षोपपत्तेः  
{सिद्धान्त-सूत्र}  
    
[अहेतुसमप्रकरणम्(१८-२०)]  
५।१।१८: त्रैकाल्यासिद्धेर्हेतोरहेतुसमः  
{सिद्धान्त-सूत्र}  
५।१।१९: न हेतुतः साध्यसिद्धेस्त्रैकाल्यास्सिद्धिः  
{सिद्धान्त-सूत्र}  
५।१।२०: प्रतिषेधानुपपत्तेश्च प्रतिषेद्धव्याप्रतिषेधः  
{सिद्धान्त-सूत्र}  
    
[अर्थापत्तिसमप्रकरणम्(२१-२२)]  
५।१।२१: अर्थापत्तितः प्रतिपक्षसिद्धेरर्थापत्तिसमः  
{सिद्धान्त-सूत्र}  
५।१।२२: अनुक्तस्यार्थापत्तेः पक्षहानेरुपपत्तिरनुक्तत्वादनैकान्तिकत्वाच् चार्थापत्तेः  
{सिद्धान्त-सूत्र}  
    
[अविशेषसमप्रकरणम्(२३-२४)]  
५।१।२३: एकधर्मोपपत्तेरविशेषे सर्वाविशेषप्रसङ्गात्सद्भाबोपपत्तेर्-  
अविशेषसमः  
{सिद्धान्त-सूत्र}  
५।१।२४: क्वचिद्धर्मानुपपत्तेः क्वचिच्चोपपत्तेः प्रतिषेधाभावः  
{सिद्धान्त-सूत्र}  
    
[उअपपत्तिसमप्रकरणम्(२५-२६)]  
५।१।२५: उभयोकारणोपपत्तेरुपपत्तिसमः  
{सिद्धान्त-सूत्र}  
५।१।२६: उअपपत्तिकारणाभ्यनिञ्जानादप्रतिषेधः  
{सिद्धान्त-सूत्र}  
    
[उपलब्धिसमप्रकरणम्(२७-२८)]  
५।१।२७: निर्दिष्टकारणाभावे ऽप्युपलम्भादुपलब्धिसमः  
{सिद्धान्त-सूत्र}  
५।१।२८: कारणान्तरादपि तद्धर्मोपपत्तेरप्रतिषेधः  
{सिद्धान्त-सूत्र}  
    
[अनुपलब्धिसमप्रकरणम्(२९-३१)]  
५।१।२९: तदनुपलब्धेरनुपलम्भादभावसिद्धौ तद्विपरीतोपपत्तेर् अनुपलब्धिसमः  
{सिद्धान्त-सूत्र}  
५।१।३०: अनुपलम्भात्मकत्वादनुपलब्धेरहेतुः  
{सिद्धान्त-सूत्र}  
५।१।३१: ज्ञानविकल्पानां च भावाभावसंवेदनादध्यात्मम्  
{सिद्धान्त-सूत्र}  
    
[अनित्यसमप्रकरणम्(३२-३४)  
५।१।३२: साधर्म्यात्तुल्यधर्मोपपत्तेः सर्वानित्यत्वप्रसङ्गादनित्यसमः  
{सिद्धान्त-सूत्र}  
५।१।३३: साधर्म्यादसिद्धेः प्रतिषेधासिद्धिः प्रतिषेध्यसाधर्म्याच्च  
{सिद्धान्त-सूत्र}  
५।१।३४: दृष्टान्ते च साध्यसाधनभावेन प्रज्ञातस्य धर्मस्य तस्य्स चोभयथा भावान्नाविशेषः  
{सिद्धान्त-सूत्र}  
    
[अनित्यसमप्रकरणम्(३५-३६)]  
५।१।३५: नित्यमनित्यभावादनित्ये नित्यत्वोपपत्तेर्नित्यसमः  
{सिद्धान्त-सूत्र}  
५।१।३६: प्रतिषेध्ये नित्यमनित्यभावादनित्ये ऽनित्यत्वोपपत्तेः प्रतिषेधाभावः  
{सिद्धान्त-सूत्र}  
    
[कार्यसमप्रकरणम्(३७-३८)]  
५।१।३७: प्रयत्नकार्यानेकत्वात् कार्यसमः  
{सिद्धान्त-सूत्र}  
५।१।३८: कार्यान्यत्वे प्रयत्नाहेतुत्वमनुपलब्धिकारणोपपत्तेः  
{सिद्धान्त-सूत्र}  
    
[षट्पक्षीप्रकरणम्(३९-४०)]  
५।१।३९: प्रतिषेधे ऽपि समानदोषः  
{सिद्धान्त-सूत्र}  
५।१।४०: सर्वत्रैवम्  
{सिद्धान्त-सूत्र}  
५।१।४१: प्रतिषेधविप्रतिषेधे प्रतिषेधदोषवद् दोषः  
{सिद्धान्त-सूत्र}  
५।१।४२: प्रतिषेधं सदोषमभ्युपेत्य प्रतिषेधविप्रतिषेधे समानो दोषप्रसङ्गो मतानुज्ञा  
{सिद्धान्त-सूत्र}  
५।१।४३: स्वपक्षलक्षनापेक्षोपपत्त्युपसंहारे हेतुनिर्देशे परपक्षदोषा भ्युपगमात् समानो दोष इति  
{सिद्धान्त-सूत्र}  
    
(इति न्यायसूत्रे पञ्चमाध्यायस्य प्रथमम् आह्निकम्)  
    
(द्वितीयम् आह्निकम्)  
    
५।२।१: प्रतिज्ञाहानिः प्रतिज्ञान्तरं प्रतिज्ञाविरोधः प्रतिज्ञासन्न्यासो हेत्वन्तरम् अर्थान्तरं निरर्थकम् अविज्ञातार्थम् अपार्थकम् अप्राप्त कालं न्यूनम् अधिकं पुनरुक्तम् अननुभाषणम् अज्ञानम् अप्रतिभा विक्षेपो मतानुज्ञा पर्यनुयोज्योपेक्षणं निरनुयोज्यानुयोगो ऽपसिद्धान्तो हेत्वा भासाश्च निग्रहस्थानानि  
{निग्रहस्थान-उद्देश-सूत्रम्}  
    
[निग्रहस्थानपञ्चकप्रकरणम्(२-६)]  
५।२।२: प्रतिदृष्टान्तधर्माभ्यनुज्ञा स्वदृष्टान्ते प्रतिज्ञाहानिः  
{प्रतिज्ञाहानिः लक्षण-सूत्रम्}  
५।२।३: प्रतिज्ञातार्थप्रतिषेधधर्मविकल्पात् तदर्थनिर्देशः प्रतिज्ञान्तर।  
{प्रतिज्ञान्तर-लक्षण-सूत्रम्}  
५।२।४: प्रतिज्ञाहेत्वोर्विरोधः प्रतिज्ञाविरोधः  
{प्रतिज्ञाविरोधः लक्षण-सूत्रम्}  
५।२।५: पक्षप्रतिषेधे प्रतिज्ञातार्थापनयनं प्रतिज्ञासन्न्यासः  
{प्रतिज्ञासन्न्यासः लक्षण-सूत्रम्}  
५।२।६: अविशेषोक्ते हेतौ प्रतिषिद्धे विशेषमिच्छतो हेत्वन्तरम्  
{हेत्वन्तरम् लक्षण-सूत्रम्}  
    
[निग्रहस्थानचतुष्कप्रकरणम्(७-१०)]  
५।२।७: प्रकृतादर्थादप्रतिसम्ब्द्धार्थमर्थान्तरम्  
{अर्थान्तरम् लक्षण-सूत्रम्}  
५।२।८: वर्णक्रमनिर्देशवन्निरर्थकम्  
{निरर्थकम् लक्षण-सूत्रम्}  
५।२।९: परिषत्प्रतिवादिभ्यां त्रिरभिहितमप्यविज्ञातमविज्ञातार्थम्  
{अविज्ञातार्थम् लक्षण-सूत्रम्}  
५।२।१०: पौर्वापर्यायोगादप्रतिसम्बद्धार्थमपार्थकम्  
{अपार्थकम् लक्षण-सूत्रम्}  
    
[निग्रहस्थानत्रिकप्रकरणम्(११-१३)]  
५।२।११: अवयवविपर्यासवचनमप्राप्तकालम्  
{अप्राप्तकालम् लक्षण-सूत्रम्}  
५।२।१२: हीनमन्यतमेनाप्यवयवेन न्यूनम्  
{न्यूनम् लक्षण-सूत्रम्}  
५।२।१३: हेतूदाहरणाधिकम् अधिकम्  
{अधिकम् लक्षण-सूत्रम्}  
    
[पुनरुक्तिनिग्रहस्थानप्रकरणम्(१४-१६)]  
५।२।१४: शब्दार्थयोः पुनर्वचनं पुनरुक्तम् अन्यत्र अनुवादात्  
{पुनरुक्तम् लक्षण-सूत्रम्}  
५।२।१५: अनुवादे तु अपुनरुक्तं शब्दाभ्यासात् अर्थविशेषोपपत्तेः  
{पुनरुक्तम् लक्षणापवादसूत्रम्}  
५।२।१६: अर्थात् आपन्नस्य स्वशब्देन पुनर्वचनम्  
{पुनरुक्तम् लक्षणापवादसूत्रम्}  
    
[उत्तरविरोधिनिग्रहस्थानचतुष्कप्रकरणम्(१७-२०)]  
५।२।१७: विज्ञातस्य परिषदा त्रिः अभिहितस्य अपि अप्रत्युच्चारणम् अननुभाषणम्  
{अननुभाषणम् लक्षण-सूत्रम्}  
५।२।१८: अविज्ञातम् च अज्ञानम्  
{अज्ञानम् लक्षण-सूत्रम्}  
५।२।१९: उत्तरस्य अप्रतिपत्तिः अप्रतिभा  
{अप्रतिभा लक्षण-सूत्रम्}  
५।२।२०: कार्यव्यासङ्गात् कथाविच्छेदः विक्षेपः  
{विक्षेपः लक्षण-सूत्रम्}  
    
[मतानुज्ञादिनिग्रहस्थानत्रिकप्रकरणम्(२१-२३)]  
५।२।२१: स्वपक्षे दोषाभ्युपगमात् परपक्षे दोषप्रसङ्गः मतानुज्ञा  
{मतानुज्ञा लक्षण-सूत्रम्}  
५।२।२२: निग्रहस्थानप्राप्तस्य अनिग्रहः पर्यनुयोज्योपेक्षणम्  
{पर्यनुयोज्योपेक्षणम् लक्षण-सूत्रम्}  
५।२।२३: अनिग्रहस्थाने निग्रहस्थानाभियोगः निरनुयोज्यानुयोगः  
{निरनुयोज्यानुयोग लक्षण-सूत्रम्}  
    
[कथकान्योक्तिनिरूप्यनिग्रहस्थानद्वयप्रकरणम्(२४-२५)]  
५।२।२४: सिद्धान्तम् अभ्युपेत्य अनियमात् कथाप्रसङ्गः अपसिद्धान्तः  
{अपसिद्धान्त लक्षण-सूत्रम्}  
५।२।२५: हेत्वाभासाः च यथोक्ताः  
{हेत्वाभास निरूपणम्}  
    
(इति न्यायसूत्रे पञ्चमाध्यायस्य द्वितीयम् आह्निकम्)  
(समाप्तश्चायम् पञ्चमाध्यायः)  
न्यायदर्शनं समाप्तम्

