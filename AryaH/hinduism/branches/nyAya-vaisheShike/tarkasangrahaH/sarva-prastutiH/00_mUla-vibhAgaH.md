+++
title = "०० मूल-विभागः"

+++

<details open><summary>विश्वास-प्रस्तुतिः</summary>

द्रव्य-गुण-कर्म-सामान्य-विशेष-समवायाऽभावाः सप्तपदार्थाः ॥ १॥
</details>

<details><summary>English</summary>

Substance, quality, action, genus, difference, coherence, and non-existence - these are the seven categories.
</details>

<details><summary>मूलम्</summary>

द्रव्यगुणकर्मसामान्यविशेषसमवायाऽभावाः सप्तपदार्थाः ॥ १॥
</details>

<details><summary>दीपिका</summary>

द्रव्यं (द्रव्याणि) विभजते **तत्रेति**। तत्र द्रव्यादिमध्ये। द्रव्याणि नवैवेत्यन्वयः। कानि तानि इत्यत आह **पृथिवीति**। ननु तमसो दशमद्रव्यस्य विद्यमानत्वात्कथं नवैव द्रव्याणीति? तथा हि, नीलं तमश्चलतीत्यबाधितप्रतीतिबलान्नीलरूपाधारतया क्रियाधारतया च तमसो द्रव्यत्वं तावत् सिद्धम्। तत्र तमसो नाकाशादिपञ्चकेऽन्तर्भावः, रूपवत्वात्। अत एव न वायौ, स्पर्शाभावात् सदागतिमत्वाभावाच्च। नापि तेजसि, भास्वररूपाभावात् उष्णस्पर्शाभावाच्च। नापि जले, शीतस्पर्शाभावात् नीलरूपवत्वाच्च। नापि पृथिव्यां, गन्धाभावात् स्पर्शरहितत्वाच्च। तस्मात्तमसो दशमद्रव्यमिति चेत्, न। तमसस्तेजोऽभावरूप्अत्वात्। तथा हि, तमो न रूपिद्रव्यमालोकासहकृतचक्षुर्ग्राह्यत्वादालोकाभाववत्। रूपिद्रव्यचाक्षुषप्रमायामालोकस्य कारणत्वात्। तस्मात् प्रौढप्रकाशकतेजस्सामान्याभावस्तमः, तत्र नीलं तमश्चलति इति प्रत्ययो भ्रमः। अतो नव द्रव्याणीति सिद्धम्। **द्रव्यत्वजातिमत्वं गुणवत्वं वा द्रव्यसामान्यलक्षणम्**। **लक्ष्यैकदेशावृत्तित्वमव्याप्तिः**। यथा गोः कपिलत्वम्। **अलक्ष्ये लक्षणस्य वर्तनमतिव्याप्तिः**। यथा गोः शृङ्गित्वम्। **लक्ष्यमात्रावृत्तित्वमसम्भवः**। यथा गौरेकशफत्वम्। एतद्दूषणत्रयरहितधर्मो लक्षणम्। स एवासाधारनधर्मः इत्युच्यते। लक्ष्यतावच्छेदकसमनियतत्वमसाधारणत्वम्। व्यावर्तकस्यैव लक्षणत्वे व्यावृत्तावभिधेयत्वादौ चातिव्याप्तिरतस्तद्वारणाय तद्भिन्नं धर्मविशेषणं देयम्। व्यवहारस्यापि लक्षणप्रयोजनत्वे तन्न देयम्। व्यावृत्तेरपि व्यवहारसाधनत्वात्। ननु गुणवत्वं न द्रव्यलक्षणम्, आद्यक्षणावच्छिन्नघटे उत्पन्नविनष्टघटे चाव्याप्तेरिति चेत्, न। गुणसमानाधिकरणसत्ताभिन्नजातिमत्त्वस्य विवक्षितत्वात्। नन्वेवमपि एकं रूपं रसात्पृथक् इति व्यवहाराद्रूपादावतिव्याप्तिरिति चेत्, न। एकार्थसमवायादेव तादृशव्यवहारोपपत्तौ गुणे गुणानङ्गीकारात्॥
</details>



<details open><summary>विश्वास-प्रस्तुतिः</summary>

तत्र **द्रव्याणि** पृथिव्यप्तेजोवाय्वाकाशकालदिगात्ममनांसि नवैव ॥ २॥
</details>

<details><summary>English</summary>

Among those (categories), substances are nine : Earth, Water, Light, Air, Ether, Time, Place, Soul and Mind. 
</details>

<details><summary>मूलम्</summary>

तत्र द्रव्याणि पृथिव्यप्तेजोवाय्वाकाशकालदिगात्ममनांसि नवैव ॥ २॥
</details>



<details open><summary>विश्वास-प्रस्तुतिः</summary>

रूपरसगन्धस्पर्शसंख्यापरिमाणपृथक्त्वसंयोगविभगपरत्वापरत्वगुरुत्वद्रवत्व-स्नेह-शब्द-बुद्धि-सुख-दुःखेच्छा-द्वेष-प्रयत्न-धर्माधर्म-संस्काराः चतुर्विंशतिर्गुणाः ॥ ३॥
</details>

<details><summary>English</summary>

Colour, savour, odour, tangibility, number, dimension, severalty, conjunction, disjunction, priority, posteriority, weight, fluidity, viscidity, sound, understanding, pleasure, pain, desire, aversion, effort, merit, demerit and the self-reproductive - these are the 24 qualities.
</details>

<details><summary>मूलम्</summary>

रूपरसगन्धस्पर्शसंख्यापरिमाणपृथक्त्वसंयोगविभगपरत्वापरत्वगुरुत्वद्रवत्व-स्नेह-शब्द-बुद्धि-सुख-दुःखेच्छा-द्वेष-प्रयत्न-धर्माधर्म-संस्काराः चतुर्विंशतिर्गुणाः ॥ ३॥
</details>

<details><summary>दीपिका</summary>

गुणान्विभजते **रूपेति**। **द्रव्यकर्मभिन्नत्वे सति सामान्यवान् गुणः। गुणत्वजातिमान्वा**। ननु लघुत्वकठिनत्वमृदुत्वादीनां विद्यमानत्वात् कथं चतुर्विंशतिगुणा इति चेत्, न। लघुत्वस्य गुरुत्वाभावरूपत्वान्मृदुत्वकठिनत्वयोः अवयवसंयोगविशेषत्वात्।
</details>



<details open><summary>विश्वास-प्रस्तुतिः</summary>

उत्क्षेपणापक्षेपणाकुञ्चनप्रसारणगमनानि पञ्च कर्माणि ॥ ४॥
</details>

<details><summary>English</summary>

Throwing upwards, throwing downwards, contraction, expansion and going - these are the five actions
</details>

<details><summary>मूलम्</summary>

उत्क्षेपणापक्षेपणाकुञ्चनप्रसारणगमनानि पञ्च कर्माणि ॥ ४॥
</details>

<details><summary>दीपिका</summary>

कर्म विभजते **उत्क्षेपणेति**। **संयोगभिन्नत्वे सति संयोगासमवायि-कारणं कर्म कर्मत्वजातिमद्वा**। भ्रमणादीनाम् अपि गमने अन्तर्भावान्न पञ्चत्व-विरोधः।
</details>


<details open><summary>विश्वास-प्रस्तुतिः</summary>

परमपरं चेति द्विविधं सामान्यम् ॥ ५॥
</details>

<details><summary>English</summary>

Genus is of two kinds, higher and lower
</details>

<details><summary>मूलम्</summary>

परमपरं चेति द्विविधं सामान्यम् ॥ ५॥
</details>

<details><summary>दीपिका</summary>

सामान्यं विभजते **परमिति**। परमधिकदेशवृत्ति। अपरं न्यूनदेशवृत्ति। सामान्यादिचतुष्टये जातिर्नास्ति।
</details>


<details open><summary>विश्वास-प्रस्तुतिः</summary>

नित्यद्रव्यवृत्तयो विशेषास्त्वनन्ता एव ॥ ६॥
</details>

<details><summary>English</summary>

Differences, which reside in eternal substances, [such as mind, soul, time, place, earth, water, etc] are endless
</details>

<details><summary>मूलम्</summary>

नित्यद्रव्यवृत्तयो विशेषास्त्वनन्ता एव ॥ ६॥
</details>

<details><summary>दीपिका</summary>

विशेषं विभजत्ए **नित्येति**। पृथिव्यादिचतुष्टयपरमाणवः आकाशादिपञ्चकं च नित्यद्रव्याणि।
</details>


<details open><summary>विश्वास-प्रस्तुतिः</summary>

समवायस्त्वेक एव ॥ ७॥
</details>

<details><summary>English</summary>

Co-inherence is one only
</details>

<details><summary>मूलम्</summary>

समवायस्त्वेक एव ॥ ७॥
</details>

<details><summary>दीपिका</summary>

समवायस्य भेदो नास्तीत्याह **समवायस्त्विति**।
</details>


<details open><summary>विश्वास-प्रस्तुतिः</summary>

अभावश्चतुर्विधः।  
प्रागभावः प्रध्वंसाभावः अत्यन्ताभावः अन्योन्याभावश्चेति ॥ ८॥
</details>

<details><summary>English</summary>

Non-existence is of four kinds : Antecedent non existence, destruction, absolute non-existence, and mutual non-existence
</details>

<details><summary>मूलम्</summary>

अभावश्चतुर्विधः।  
प्रागभावः प्रध्वंसाभावः अत्यन्ताभावः अन्योन्याभावश्चेति ॥ ८॥
</details>

<details><summary>दीपिका</summary>

अभावं विभजते **प्रागभावेति**।
</details>

