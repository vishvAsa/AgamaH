+++
title = "०६"

+++


अथ पुनराचम्य गुरुः  
  
प्राग्वदनो विष्टरोपविष्टः सन्।  
  
प्राणायामं सलिपिन्यास  
कृत्वा न्यसेत्तदृष्यादीन् ॥ ६.१ ॥   
  

ऋषिर्गुरुत्वाच्छिरसैव धार्य  
  
श्छन्दोऽक्षरत्वाद्रसनागत स्यात्।  
  
धियावगन्तव्यतया सदैव  
हृदि प्रदिष्टा मनुदेवता च ॥ ६.२ ॥   
  

ऋषिवर्णादिकौ धातू स्तो गत्या प्रापणेन च।  
यात्याभ्यां यत्स्वरूपं स गुरुः स्यादृषिवाचकः ॥ ६.३ ॥   
  

इच्छादानार्थकौ धातू स्तश्छदाद्यश्च दादिकः।  
तयोरिच्छां ददातीति छन्दो मन्त्रार्णवाचकम् ॥ ६.४ ॥   
  

आत्मनो देवताभावप्रधानाद्देवतेति च।  
पदं समस्तमन्त्रेषु विद्वद्भिः समुदीरितम् ॥ ६.५ ॥   
  

हृदयशिरसोः शिखायां कवचाक्ष्यस्त्रेषु सह चतुर्थीषु।  
नत्याहुत्या च वषड्ढुं वौषट्फट्पदैः षडङ्गविधिः ॥ ६.६ ॥   
  

हृदयं बुद्धिगम्यत्वात्प्रणामः स्यान्नमः पदम्।  
क्रियते हृदयेनातो बुद्धिगम्यनमस्क्रिया ॥ ६.७ ॥   
  

तुङ्गार्थत्वाच्छिरः स्वे स्वे विषयाहरणे द्विठः।  
शिरोमन्त्रेण चोत्तुङ्गविषयाहृतिरीरिता ॥ ६.८ ॥   
  

शिखादेशसमुद्दिष्टा वषडित्यङ्गमुच्यते।  
तत्तेजोऽस्य तनुः प्रोक्ता शिखामन्त्रेण मन्त्रिणः ॥ ६.९ ॥   
  

कचग्रहण इत्यस्माद्धातोः कवचसंभवः।  
हुंतेजस्तेजसां देहो गृह्यते कवचं ततः ॥ ६.१० ॥   
  

नेत्रदृष्टिः समुद्दिष्टा वौषड् दर्शनमुच्यते।  
दर्शनं दृशि येन स्यात्तत्तेजो नेत्रवाचकम् ॥ ६.११ ॥   
  

असुत्रसादिकौ धातू स्तः क्षेपचलनार्थकौ।  
ताभ्यामनिष्टमाक्षिप्य चालयेत्फट्पदाग्निना ॥ ६.१२ ॥   
  

प्रोक्तानीत्यङ्गमन्त्राणि सर्वमन्त्रेषु सूरिभिः।  
पञ्चैव यस्य मन्त्रस्य भवन्त्यङ्गानि मन्त्रिणः ॥ ६.१३ ॥   
  

सर्वेष्वपि च मन्त्रेषु नेत्रलोपो विधीयते।  
अङ्गुलीषु क्रमादङ्गैरङ्गुष्ठादिषु विन्यसेत् ॥ ६.१४ ॥   
  

कनिष्ठान्तासु तद्बाह्यतलयोः करयोः सुधीः।  
अस्त्रेण तालत्रितयं कृत्वा तेनैव बन्धयेत् ॥ ६.१५ ॥   
  

दिशो दश क्रमादङ्गषट्कं वा पञ्चकं न्यसेत्।  
जपारम्भे मनूनां तु सामान्येयं प्रकल्पना ॥ ६.१६ ॥   
  

शङ्ख सगन्धपुष्पाक्षततोयं वामतः प्रविन्यस्य।  
साङ्ग मन्त्रं पूजामूर्तेर्न्यस्येद्गुरूपदेशेन ॥ ६.१७ ॥   
  

न्यस्येच्च दक्षभागे सुमनःपात्रं तथाभितो दीपान्।  
अन्यत्साधनमखिलं पुरतो गन्धाक्षतादिकं मन्त्री ॥ ६.१८ ॥   
  

प्रथमं निजसव्यतो यथाव  
  
त्प्रयजेद्देवमयान्महागुरून्स्वान्।  
  
गणनाथमन्यतश्च पाशा  
ङ्कुशदन्ताभयहस्तमुज्ज्वलाङ्गम् ॥ ६.१९ ॥   
  

रक्तं धर्मं वृषतनुमथाग्नौ हरिं श्यामवर्णं  
  
ज्ञानं रक्षो दिशि मरुति पीतं च वैराग्यसज्ञम्।  
  
भूताकारं द्विरदतनुमैश्वर्यमीशे च कृष्णं  
नञ्पूर्वैस्तैर्यजतु दिशि चित्राणि गात्राणि पीठे ॥ ६.२० ॥   
  

मध्येऽनन्तं पद्ममस्मिंश्च सूर्यं  
  
सोमं वह्निं तारवर्णैर्विभक्तैः।  
  
सत्त्वादींश्च त्रीन्गुणानात्मयुक्ता  
ञ्शक्तिः किंजल्केषु मध्ये यजेच्च ॥ ६.२१ ॥   
  

श्वेता कृष्णा रक्ता  
  
पीता श्यामानलोपमा शुक्ला।  
  
अञ्जनजपासमाने  
तेजोरूपाश्च शक्तयः प्रोक्ताः ॥ ६.२२ ॥   
  

विन्यस्य कर्णिकोपरि शाली  
  
स्तदुपरि च तण्डुलानि तथा।  
  
तेषामुपरि च दर्भा  
न्पूर्वोपरि कूर्चमक्षतोपेतम् ॥ ६.२३ ॥   
  

त्रिगुणेन च तन्तुरूपभाजा  
  
परितोऽसौ परिवेष्टितं यथावत्।  
  
लघुनालघुधूपितं च कूर्चो  
परिकुम्भं निदधातु तारजापी ॥ ६.२४ ॥   
  

न्यस्य दर्भमयं कूर्चमक्षता  
  
द्यायुतं सनवरत्नकं घटे।  
  
पूरयेत्सह कषादिकान्तगै  
रक्षरौषधिविपाचितैर्जलैः ॥ ६.२५ ॥   
  

अथवा दशमूलपुष्पदुग्धा  
  
ङ्घ्रिपचर्मोत्क्वथितैः कषायतोयैः।  
  
स्तनजद्रुमचर्मसाधितैर्वा  
सलिलैः सयतधीः शुभोदकैर्वा ॥ ६.२६ ॥   
  

शङ्खे कषायोदकपूरिते च  
  
विलोड्य सम्यग्विधिना सगन्धम्।  
  
कलाः समावाह्य विनिक्षिपेत्त  
त्क्वाथोदकापूर्णमुखे च कुम्भे ॥ ६.२७ ॥   
  

त्रिविधं गन्धाष्टकमपि  
  
शाक्तेयं वैष्णवं च शैवमिति।  
  
गन्धाष्टकेन शक्तिः  
स्यात्कलशे मन्त्रिणा कृतेऽनन्ता ॥ ६.२८ ॥   
  

चन्दनकर्पूरागरु  
  
कुङ्कुमकपिमांसिरोचनाचोराः।  
  
गन्धाष्टकमपि शक्तेः  
सांनिध्यकरं च लोकरञ्जनकृत् ॥ ६.२९ ॥   
  

चन्दनह्रीबेरागरु  
  
कुप्ठासृगुशीरमांसिमुरमपरम्।  
  
चन्दनकर्पूरागरु  
दलरुधिरकुशीतरोगजलमपरम् ॥ ६.३० ॥   
  

अष्टत्रिंशत्प्रभेदेन याः कलाः प्रागुदीरिताः।  
गुरूपदेशक्रमतस्ता विद्वान्विनियोजयेत् ॥ ६.३१ ॥   
  

याः पञ्चाशत्कलास्तारपञ्चभेदसमुत्थिताः।  
पञ्चपञ्चकसंभिन्ना विदुस्तास्तत्त्ववेदिनः ॥ ६.३२ ॥   
  

सप्तात्मकस्य तारस्य परौ द्वौ तु वरौ यतः।  
ततस्तु शक्तिशान्ताख्यौ न पठ्येते परैः सह ॥ ६.३३ ॥   
  

प्रथमप्रकृतेर्हंसः प्रतद्विष्णुरनन्तरः।  
त्रियम्बकस्तृतीयः स्याच्चतुर्थस्तत्पदादिकः ॥ ६.३४ ॥   
  

विष्णुर्योनिमथेत्यादिः पञ्चमः कल्प्यतां मनुः।  
चतुर्नवतिमन्त्रात्मदेवमावाह्य पूर्यताम् ॥ ६.३५ ॥   
  

अत्र याः पञ्च संप्रोक्ता ऋचस्तारस्य पञ्चभिः।  
कलाप्रभेदैश्च मिथो युज्यन्ते ताः पृथक्क्रमात् ॥ ६.३६ ॥   
  

कुर्यात्प्राणप्रतिष्ठां च तत्र तत्र समाहितः।  
  
प्राणप्रतिष्ठामन्त्रेण पुनस्तोयं कलात्मकम्।  
उच्चारयन्मूलमन्त्रं कलशे संनिधापयेत् ॥ ६.३७ ॥   
  

अश्वत्थचूतपनस  
  
स्तबकैः सुत्रामवल्लरीयुक्तैः।  
  
सुरतरुधिया पिधाय  
कुम्भमुखं वेष्टयीत वासोभ्याम् ॥ ६.३८ ॥   
  

पुनस्तोयगतं देव साध्यमन्त्रानुरूपतः।  
सकलीकृत्य च गुरुरुपचारान्समाचरेत् ॥ ६.३९ ॥   
  

आसनस्वागते सार्घ्यपाद्ये साचमनीयके।  
मधुपर्काचमस्नानवसनाभरणानि च ॥ ६.४० ॥   
  

सुगन्धसुमनोधूपदीपनैवेद्यवन्दनान्।  
प्रयोजयेदर्चनायामुपचारांस्तु षोडश ॥ ६.४१ ॥   
  

अर्घ्यपाद्याचमनकमधुपर्काचमान्यपि।  
गन्धादयो निवेद्यान्ता उपचारा दश क्रमात् ॥ ६.४२ ॥   
  

गन्धादयो निवेद्यान्ता पूजा पञ्चोपचारिकी।  
सपर्यास्त्रिविधाः प्रोक्तास्तासामेकां समाश्रयेत् ॥ ६.४३ ॥   
  

गन्धपुष्पाक्षतयवकुशाग्रतिलसर्षपाः।  
दूर्वा चेति क्रमादर्घ्यद्रव्याष्टकमुदीरितम् ॥ ६.४४ ॥   
  

पाद्यं श्यामाकदूर्वाब्जविष्णुक्रान्ताभिरुच्यते।  
जातीलवङ्गतक्कोलैर्मतमाचमनीयकम् ॥ ६.४५ ॥   
  

मधुपर्कं च सक्षौद्रं दधि प्रोक्तं मनीषिभिः।  
शुद्धाभिरद्भिर्विहितं पुनराचमनीयकम् ॥ ६.४६ ॥   
  

चन्दनागरुकर्पूरपङ्कं गन्धमिहोच्यते।  
अथवा लघुकाश्मीरपटीरमृगनाभिजम् ॥ ६.४७ ॥   
  

तुलस्यौ पङ्कजे जात्यौ केतक्यौ करवीरकौ।  
शस्तानि दश पुष्पाणि तथा रक्तोत्पलानि च ॥ ६.४८ ॥   
  

उत्पलानि च नीलानि कुमुदानि च मालती।  
मल्लिकाकुन्दमन्दारनन्द्यावर्तादिकानि च ॥ ६.४९ ॥   
  

पलाशपाटलीपार्थपारन्त्यावर्तकानि च।  
चम्पकानि सनागानि रक्तमन्दारकानि च ॥ ६.५० ॥   
  

अशोकोद्भवबिल्वाब्जकर्णिकारोद्भवानि च।  
सुगन्धीनि सुरूपाणि स्वागमोक्तानि यानि वै ॥ ६.५१ ॥   
  

मुकुलैः पतितैर्म्लानैर्जीर्णैर्वा जन्तुदूषितैः।  
आघ्रातैरङ्गसंस्पृष्टैरुषितैश्चापि नार्चयेत् ॥ ६.५२ ॥   
  

सगुग्गुल्वगरूशीरसिताज्यमधुचन्दनैः।  
साराङ्गारविनिक्षिप्तैर्मन्त्री नीचैः प्रधूपयेत् ॥ ६.५३ ॥   
  

गोसर्पिषा वा तैलेन वर्त्या च लघुगर्भया।  
दीपितं सुरभिं शुद्धं दीपमुच्चैः प्रदापयेत् ॥ ६.५४ ॥   
  

सुसितेन सुशुद्धेन पायसेन सुसर्पिषा।  
सितोपदंशकदलीदध्याद्यैश्च निवेदयेत् ॥ ६.५५ ॥   
  

वर्णैर्मनुप्रपुटितैः क्रमशः शतार्धै  
  
र्न्यासक्रमादभियजेत्सकलासु मन्त्री।  
  
गन्धादिभिः प्रथमतो मनुदेवतासु  
त्रैलोक्यमोहनमिति प्रथितः प्रयोगः ॥ ६.५६ ॥   
  

हृदयं सशिरस्तथा शिखाथो  
  
कवचं चेत्यनलादिकाश्रिषु।  
  
पुरतो नयनं दिशां क्रमात्स्या  
त्पुनरस्त्रं च समर्पयेत्क्रमात् ॥ ६.५७ ॥   
  

हारस्फटिककलाया  
  
ञ्जनपिङ्गलवह्निरोचिषो ललनाः।  
  
अभयवरोद्यतहस्ताः  
प्रधानतनवोऽङ्गदेवताः कथिताः ॥ ६.५८ ॥   
  

आदावङ्गावरणं  
  
सकलविधानेषु पूजनीयं स्यात्।  
  
अन्ते च लोकपाला  
वृतिरथ कुलिशादिकान्तं वा ॥ ६.५९ ॥   
  

इन्द्राग्नियमनिशाचर  
  
वरुणानिलशशिशिवाहिपतिविधयः।  
  
जात्यधिपहेतिवाहन  
परिवारान्ताः क्रमेण यष्टव्याः ॥ ६.६० ॥   
  

पीतः पिङ्गः कृष्णो  
  
धूमः शुक्लश्च धूम्रसितशुक्लाः।  
  
काशारुणाम्बुजाभा  
लोकेषा वासवादयः प्रोक्ताः ॥ ६.६१ ॥   
  

वज्रः सशक्तिदण्डः  
  
खङ्गः पाशाङ्कुशौ गदाशूले।  
  
रथचरणनलिनसंज्ञे  
प्रोक्तान्यस्त्राणि लोकपालानाम् ॥ ६.६२ ॥   
  

पीतहिमजलदगगना  
  
चिरप्रभारक्तकुन्दनीलरुचः।  
  
करवन्दारुणवर्णाः  
प्रोक्ताः स्युर्वर्णतोऽपि वज्राद्याः ॥ ६.६३ ॥   
  

कृते निवेद्ये च ततो मण्डलं परितः क्रमात्।  
मङ्गलाङ्कुरपत्राणि स्थापनीयानि मन्त्रिणा ॥ ६.६४ ॥   
  

उपलिप्य कुण्डमत्र  
  
स्वचरणयोग्या विलिख्य रेखाश्च।  
  
अभ्युक्ष्य प्रणवजपेन  
प्रकल्पयेद्योगविष्टरं मन्त्री ॥ ६.६५ ॥   
  

अथवा षट्कोणावृत  
  
त्रिकोणके गुरुजनोपदेशेन।  
  
प्राणाग्निहोत्रविधिना  
प्यावसथीयाह्वयेऽनलस्थाने ॥ ६.६६ ॥   
  

तत्राथो सदृतुमतीमथेन्द्रियाभां  
  
स्मृत्वा तां सकलजगन्मयीं च शक्तिम्।  
  
तद्योनौ मणिभवमारणेयकं वा  
तारेण क्षिपतु गृहोत्थमेव वाग्निम् ॥ ६.६७ ॥   
  

चित्पिङ्गलपदमुक्त्वा  
  
हनदहपचयुग्मकानि सर्वज्ञम्।  
  
आज्ञापयाग्निजाये  
प्रभाष्य मनुनानलं ज्वलयेत् ॥ ६.६८ ॥   
  

अग्निं प्रज्वलितं वन्दे जातवेदं हुताशनम्।  
सुवर्णवर्णमनलं समिद्धं विश्वतोमुखम् ॥ ६.६९ ॥   
  

अनेन ज्वलितं मन्त्रेणोपतिष्ठेद्धुताशनम्।  
ततः प्रविन्यसेद्देहे जिह्वामन्त्रैर्विभावसोः ॥ ६.७० ॥   
  

सलिङ्गगुदमूर्धास्यनासानेत्रेषु च क्रमात्।  
सर्वाङ्गेषु च जिह्वाश्च वक्ष्यन्ते त्रिविधात्मकाः ॥ ६.७१ ॥   
  

हिरण्या गगना रक्ता कृष्णा चैव तु सुप्रभा।  
बहुरूपातिरक्ता च जिह्वाः सप्तेति सात्त्विकाः ॥ ६.७२ ॥   
  

पद्मरागा सुवर्णा च तृतीया भद्रलोहिता।  
लोहिताख्या तथा श्वेता धूम्रिणी सकरालिका ॥ ६.७३ ॥   
  

राजस्यः कथिता ह्येताः क्रमात्कल्याणरेतसः।  
विश्वमूर्तिस्फुलिङ्गिन्यौ धूम्रवर्णा मनोजवा ॥ ६.७४ ॥   
  

लोहिता च करालाख्या काली तामसजिह्विका।  
अनलेरार्घिबिन्द्वन्तसादिवान्ताक्षरान्विताः ॥ ६.७५ ॥   
  

सात्त्विक्यो दिव्यपूजासु राजस्यः काम्यकर्मसु।  
तामस्यः क्रूरकार्येषु प्रयोक्तव्या विपश्चिता ॥ ६.७६ ॥   
  

सुराः सपितृगन्धर्वयक्षनागपिशाचिकाः।  
राक्षसाश्च क्रमादग्नेराश्रिता रसनास्वमी ॥ ६.७७ ॥   
  

जिह्वासु त्रिदशादीनां तत्तत्कार्यसमाप्तये।  
जुहुयाद्वाञ्छितां सिद्धिं दद्युस्ता देवतामयाः ॥ ६.७८ ॥   
  

स्वनामसदृशाकाराः प्रायो जिह्वा हविर्भुजः।  
मन्त्री प्रविन्यसेद्भूयो वह्नेरङ्गानि वै क्रमात् ॥ ६.७९ ॥   
  

सहस्रार्चिः स्वस्तिपूर्ण उत्तिष्ठपुरुषस्तथा।  
धूमव्यापी सप्तजिह्वो धनुर्धर इतीरिताः ॥ ६.८० ॥   
  

अङ्गमन्त्राः क्रमादष्टमूर्तिश्चाथ प्रविन्यसेत्।  
मूर्धां सपार्श्वकट्यन्धुकटिपार्श्वांसकेषु च ॥ ६.८१ ॥   
  

प्रादक्षिण्येन विन्यस्येद्यथावद्देशिकोत्तमः।  
जातवेदाः सप्तजिह्वो हव्यवाहन एव च ॥ ६.८२ ॥   
  

अश्वोदरजसज्ञश्च स वैश्वानर एव च।  
कौमारतेजाश्च तथा विश्वेदेवमुखाह्वयौ ॥ ६.८३ ॥   
  

स्युरष्टमूर्तयो वह्नेरग्नये पदपूर्विकाः।  
प्रणवादिनमोऽन्ताश्च पुनर्दर्भचतुष्टयैः ॥ ६.८४ ॥   
  

दिक्क्रमात्संपरिस्तीर्य सम्यग्गन्धादिभिर्यजेत्।  
मध्ये च कोणषट्के च जिह्वाभिः केसरेषु च ॥ ६.८५ ॥   
  

अङ्गमन्त्रैस्ततो बाह्ये अष्टाभिर्मूर्तिभिः क्रमात्।  
ततोऽग्निमनुनानेन मन्त्री मध्ये च संयजेत् ॥ ६.८६ ॥ ।  
  

वैश्वानरं जातवेदमुक्त्वा चेहावहेति च।  
  
लोहिताक्षपदं सर्वकर्माणीति समीरयेत्।  
ब्रूयाच्च साधयेत्यन्ते वह्निजायान्तिको मनुः ॥ ६.८७ ॥   
  

त्रिणयनमरुणप्ताबद्धमौलिं सुशुक्लां  
  
शुकमरुणमनेकाकल्पमम्भोजसंस्थम्।  
  
अभिमतवरशक्तिस्वस्तिकाभीतिहस्तं  
नमत कनकमालालंकृतांसं कृशानुम् ॥ ६.८८ ॥   
  

जिह्वा ज्वालारुचः प्रोक्ता वराभययुतानि च।  
अङ्गानि मूर्तयः शक्तिस्वस्तिकोद्यतदोर्द्वयाः ॥ ६.८९ ॥   
  

संस्कृतेन घृतेनाभिद्योतनोद्योतितेन च।  
व्याहृत्यनन्तरं तेन जुहुयान्मनुना त्रिशः ॥ ६.९० ॥   
  

गर्भाधानादिका वह्नेः समुद्वाहावसानिकाः।  
क्रियास्तारेण वै कुर्यादाज्याहुत्यष्टकैः पृथक् ॥ ६.९१ ॥   
  

जिह्वाङ्गमूर्तिमनुभिरेकावृत्या हुनेत्तथा।  
जिह्वायां मध्यसंस्थायां मन्त्री ज्वालावली तनौ ॥ ६.९२ ॥   
  

ताराद्यैर्दशभिर्भेदैः पूर्वैः पूर्वैः समन्वितः।  
मनुना गाणपत्येन हुनेत्पूर्वं दशाहुतीः ॥ ६.९३ ॥   
  

जुहुयाच्च चतुर्वारं समस्तेनैव तेन तु।  
आज्येन संध्यमनुना पञ्चविंशतिसंख्यकम् ॥ ६.९४ ॥   
  

जुहुयात्सर्वहोमेषु सुधीरनलतृप्तये।  
तान्त्रिकाणामयं न्यायो हुतानां समुदीरितः ॥ ६.९५ ॥   
  

पुनः साध्येन मनुना हुनेदष्टसहस्रकम्।  
अथवाष्टशतं सर्पिः संयुक्तेन पयोन्धसा ॥ ६.९६ ॥   
  

द्रव्यैर्विधानप्रोक्तैर्वा महाव्याहृतिपश्चिमम्।  
पुनः समापयेद्धोमं परिषेकावसानिकम् ॥ ६.९७ ॥   
  

भूर्भुवःस्वर्भूर्भुवस्वःपूर्वं स्वाहान्तमेव च।  
अग्नये च पृथिव्यै च महते च समन्वितम् ॥ ६.९८ ॥   
  

वायवे चान्तरिक्षाय महते च समन्वितम्।  
आदित्याय च दिवे च महते च समन्वितम् ॥ ६.९९ ॥   
  

चन्द्रमसे च दिग्भ्यश्च महते च समन्वितम्।  
महाव्याहृतयस्त्वेताः सर्वशो देवतामयाः ॥ ६.१०० ॥   
  

ब्रह्मार्पणाख्यमनुना पुनरष्टावथाहुतीः।  
जुहुयान्मन्त्रवर्येण कर्मबन्धविमुक्तये ॥ ६.१०१ ॥   
  

इतः पूर्वं प्राणबुद्धिदेहधर्मादिकारतः।  
जाग्रत्स्वप्नसुषुप्तीनामन्तेऽवस्थास्वितीरयेत् ॥ ६.१०२ ॥   
  

ततश्च मनसा वाचा कर्मणेति प्रभाषयेत्।  
हस्ताभ्यां च तथा पद्भ्यामुदरेण तु भाषयेत् ॥ ६.१०३ ॥   
  

शिश्ना च यत्कृतं प्रोक्त्वा यदुक्तं यत्स्मृतं तथा।  
तत्सर्वमिति संभाष्य ब्रह्मार्पणपदं वदेत् ॥ ६.१०४ ॥   
  

भवत्वन्ते द्विठश्चायं ब्रह्मार्पणमनुर्मतः।  
हुते तु देशिकः पश्चान्मण्डले बलिमारभेत् ॥ ६.१०५ ॥   
  

नक्षत्राणां सराशीनां सवाराणां यथाक्रमम्।  
दद्याद्बलिं गन्धपुष्पधूपपूर्वकमादरात् ॥ ६.१०६ ॥   
  

ताराणामश्िवनादीनां राशीः पादाधिकद्वयम्।  
मेषादिमुक्त्वा नक्षत्रसंज्ञां पूर्वमनन्तरम् ॥ ६.१०७ ॥   
  

देवताभ्यः पदं प्रोक्त्वा दिवानक्तपदं तथा।  
चारिभ्यश्चाथ सर्वेभ्यो भूतेभ्यश्च नमो वदेत् ॥ ६.१०८ ॥   
  

एवं राशो तु संपूर्णे तस्मिंस्तद्वत्प्रयोजयेत्।  
तथा राश्यधिपानां च ग्रहाणां तत्र तत्र तु ॥ ६.१०९ ॥   
  

सप्तानां करणानां च दद्यान्मीनाह्वमेषयोः।  
अन्तराले बलिस्त्वेवं संप्रोक्तः कलशात्मकः ॥ ६.११० ॥   
  

पुनर्निवेद्यमुद्धृत्य पुरोवत्परिपूज्य च।  
  
मुखवासादिकं दत्त्वा स्तुत्या तद्युक्तया पुनः।  
स्तुत्वा यथावत्प्रणमेद्भक्तियुक्तस्तु साधकः ॥ ६.१११ ॥   
  

दोर्भ्यां पदाभ्यां जानुभ्यामुरसा शिरसा दृशा।  
वचसा मनसा चेति प्रणामोऽष्टाङ्ग ईरितः ॥ ६.११२ ॥   
  

बाहुभ्यां च सजानुभ्यां शिरसा वचसा धिया।  
पञ्चाङ्गकः प्रणामः स्यात्पूजासु प्रवराविमौ ॥ ६.११३ ॥   
  

गुर्वाद्यास्तारादिका यागमन्त्रा  
  
लोकेशान्तास्ते चतुर्थीनमोऽन्ताः।  
  
पूजायामप्यग्निकार्ये द्विठान्ता  
बीजैः पूजा स्याद्विभक्त्या वियुक्तैः ॥ ६.११४ ॥   
  

वाससी च पुनरङ्गुलिभूषां  
  
होमकृत्सु मुखजप्रवरेषु।  
  
ईश्वरार्पणमिति प्रतिदत्त्वा  
वर्धितो द्विजमुखेरितवाग्भिः ॥ ६.११५ ॥   
  

नत्त्वा ततस्तनुभृते परमात्मने स्वं  
  
द्रव्यार्धमेव गुरवे चतुरंशकं वा।  
  
दत्त्वा दशांशमथवापि च वित्तशाठ्यं  
हित्वार्पयेन्निजतनुं तदधीनचेताः ॥ ६.११६ ॥   
  

अथ पटुरवमुख्यवाद्यघोषै  
  
र्द्विजमुखनिष्पतदाशिषां रवेण।  
  
सुनियतमपि सुस्थितं च शिष्यं  
कलशजलैरभिषेचयेद्यथावत् ॥ ६.११७ ॥   
  

यथा पुरा पूरितमक्षरैर्घटैः  
  
सुधामयैः शिष्यतनौ तथैव तैः।  
  
प्रपूरयन्मन्त्रिवरोऽभिषेचये  
दवाप्तये मङ्क्षु यथेष्टसंपदाम् ॥ ६.११८ ॥   
  

विमले परिधाय वाससी  
  
पुनराचम्य गुरुं प्रणम्य च।  
  
निकटे समुपासतो वदे  
दथ शिष्यस्य मनुं त्रिशो गुरुः ॥ ६.११९ ॥   
  

गुरुणा समनुगृहीतं  
  
मन्त्रं सद्यो जपेच्छतावृत्त्या।  
  
गुरुदेवतामनूना  
मैक्यं संभावयन्धिया शिष्यः ॥ ६.१२० ॥   
  

मन्त्रे मन्त्रगुरावपि  
  
मन्त्री मन्त्रस्य देवतायां च।  
  
त्रिषु विहितसततभक्तिः  
प्रेत्येह निजेप्सितं फलं लभते ॥ ६.१२१ ॥   
  

संक्षेपादिति गदिता हिताय दीक्षा  
  
जप्तृ़णां प्रवरफलप्रदा चिराय।  
  
प्राप्यैनां जपविधिरादरेण कार्यो  
विद्वद्भिः सहुतविधिं निजेष्टसिद्ध्यै ॥ ६.१२२ ॥   
  

प्रोक्तेनैवं कलशविधिनैकेन वानेककुम्भै  
  
र्भक्त्या यो वा सुमतिरभिषिञ्चेन्नरो मन्त्रजापी।  
  
कामान्प्राप्नोत्ययमिह परत्रापि किं तत्र चित्रं  
लोकैश्चिन्त्यो न खलु मणिमन्त्रौषधीनां प्रभावः ॥ ६.१२३ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे षष्ठः पटलः ॥   
  
