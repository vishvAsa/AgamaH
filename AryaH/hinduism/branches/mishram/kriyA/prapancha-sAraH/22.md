+++
title = "२२"

+++


अथोच्यते श्रीकरनामधेय  
  
मष्टाक्षरं लोकहिताय तावत्।  
  
येन प्रजप्तेन समर्चितेन  
हुतेन सिद्धिं समुपैति मन्त्री ॥ २२.१ ॥   
  

सर्गादर्कः क्षतो विंशतियुगमयुतं शान्तगं चन्द्रबिम्बं  
  
श्रीबाहुः शुक्लमेदोहरिशयनहकारा मनुः श्रीकराख्यः।  
  
ऋष्याद्या वामपङ्क्तीरहिरपि पुनरङ्गानि यान्तैर्हुमन्तै  
र्भीषत्रासप्रमर्दप्रसहितगदितध्वंसरक्षैर्द्विरुक्तैः ॥ २२.२ ॥   
  

मूर्धाक्षिकण्ठहृदयोदरसोरुजानु  
  
पादद्वयेषु लिपिशो न्यसतु स्वदेहे।  
  
विप्रादिकान्मुखकरोरुपदेषु वर्णां  
श्चक्रादिकानपि करेषु ततस्तदस्त्रान् ॥ २२.३ ॥   
  

दुग्धाब्धिद्वीपवर्यप्रविलसितसुरोद्यानकल्पद्रुमाधो  
  
भद्राम्भोजन्मपीठोपरिगतविनतानन्दनस्कन्धसंस्थः।  
  
दोर्भिर्बिभ्रद्रथाङ्गं सदरमथ गदापङ्कजे स्वर्णवर्णो  
भास्वन्मौलिर्विचित्राभरणपरिगतः स्याच्छ्रिये वो मुकुन्दः ॥ २२.४ ॥   
  

दिक्पत्रेषु श्रीरति  
  
धृतिकान्तीः कोणकेषु मूर्तीश्च।  
  
इष्ट्वाभितो निधीशौ  
विष्वक्सेनं च दिक्पतीन्प्रयजेत् ॥ २२.५ ॥   
  

आराध्य चैवं विधिना च विष्णुं  
  
मन्त्री पुनर्होमविधिं करोतु।  
  
श्रीदुग्धवृक्षोत्थसमिद्भिरब्जैः  
साज्येन दौग्धेन च सर्पिषा च ॥ २२.६ ॥   
  

पृथगष्टशतं क्रमेण हुत्वा  
  
कनकाद्यैरपि तर्पिते गुरौ च।  
  
अभिषिच्य तथाभिपूज्य विप्रा  
न्मनुमेनं प्रजपेदथाष्टलक्षम् ॥ २२.७ ॥   
  

द्रव्यैस्तैः प्रतिजुहुयाद्दशांशमानै  
  
राचार्यं पुनरपि पूजयेज्जपान्ते।  
  
संप्राप्नोत्यपरिमितां श्रियं च कीर्त्ति  
कान्तिं वा चिरमनुरज्यते च लोकैः ॥ २२.८ ॥   
  

दूर्वां घृतप्रसिक्तां  
  
जुहुयादयुतं नरस्तु हुतशिष्टैः।  
  
आज्यैश्चरुमुपयुञ्ज्या  
द्दद्याद्गुरवे च दक्षिणां शक्त्या ॥ २२.९ ॥   
  

परिपूजयेच्च विप्रां  
  
स्तेषु दिनेषु स्वशक्तितो भक्त्या।  
  
अपमृत्युरोगपापा  
न्विजित्य स तु दीर्घमायुराप्नोति ॥ २२.१० ॥   
  

अनुदिनमादित्यमुखः  
  
प्रजपेदूर्ध्वीकृतस्वबाहुयुगः।  
  
तस्य गृहेऽन्नसमृद्धि  
श्चिराय संजायते सुपुष्टतरा ॥ २२.११ ॥   
  

एवं प्रोक्तैः प्रतिजपहुतार्चादिभिर्मन्त्रमेनं  
  
भक्त्या यो वा भजति मनुजो नित्यशः सोऽचिरेण।  
  
इष्टैः पुत्रैर्धरणिधनधान्यादिभिर्हृष्टचेताः  
स्यादप्यन्ते परमपरिशुद्धं परं धाम विष्णोः ॥ २२.१२ ॥   
  

अथ कथयामि विधानं  
  
महावराहाभिधानमन्त्रस्य।  
  
साङ्गं सजपं सहुता  
राधनमपि मन्त्रिणामभीष्टाप्त्यै ॥ २२.१३ ॥   
  

वाक्यं प्रोक्त्वा हृदाख्यं तदनु भगवतेयुग्वराहं च रूपा  
  
येत्युक्त्वा व्याहृतीनामुपरि च पतये भूपतित्वं च मेऽन्ते।  
  
देहीत्याभाष्य दान्तः सुमतिरथ पुनर्दापयस्वेति हान्तं  
प्रोक्त्वा तारादिकं प्रोद्धरतु मनुवरं तत्र यस्त्रिंशदर्णम् ॥ २२.१४ ॥   
  

ऋषिस्तु भार्गवः प्रोक्तोऽथानुष्टुप्छन्द ईरितम्।  
वराहो देवता चास्य कथ्यन्तेऽङ्गान्यतः परम् ॥ २२.१५ ॥   
  

अस्यैकश्रृङ्गो हृदयं शिरश्च  
  
व्योमोल्कतेजोऽधिपतिः शिखा च।  
  
स्याद्विश्वरूपं कवचं महाद्यो  
दंष्ट्रोस्त्रमुक्तं स्वयमेव चाङ्गम् ॥ २२.१६ ॥   
  

सप्तभिश्च पुनः षड्भिः सप्तभिश्चाथ पञ्चभिः।  
अष्टभिर्मूलमन्त्रार्णैर्विदध्यादङ्गकल्पनाम् ॥ २२.१७ ॥   
  

जान्वोरापादमुद्यत्कनकमिव हिमप्रख्यमाजानु नाभेः  
  
कण्ठादानाभि वह्निप्रभमथ शिरसश्चार्गलं नीलवर्णम्।  
  
मौलेर्व्योमाभमाकं करलसदरिशङ्खासिखेटं गदा श  
क्त्याख्येष्टाभीतियुक्तं प्रणमत वसुधोल्लासिदंष्ट्रं वराहम् ॥ २२.१८ ॥   
  

सजलाम्बुवाहनिभमुद्धतदोः  
  
परिघं धराधरसमानतनुम्।  
  
सितदंष्ट्रिकाधृतभुवं त्वथ वा  
प्रविचिन्तयेत्सपदि कोलमुखम् ॥ २२.१९ ॥   
  

हेमप्रख्यं पार्थिवे मण्डले वा  
  
नीहाराभं नीरजेऽग्नेस्तदाभम्।  
  
वायोः कृष्णं द्युप्रभं वा दिविस्थं  
क्रोडं व्याप्तं सत्यसंस्थं यजेद्वा ॥ २२.२० ॥   
  

अष्टपत्रमथ पद्ममुल्लस  
  
त्कर्णिकं विधिवदारचय्य च।  
  
मण्डले रविसहस्रसंनिभं  
सूकरं यजतु तत्र सिद्धये ॥ २२.२१ ॥   
  

प्राग्दक्षिणप्रत्यगुदग्दिशासु  
  
चत्वारि चाङ्गानि यजेत्क्रमेण।  
  
अस्त्रं विदिक्षूर्ध्वमधश्च चक्रा  
द्यस्त्राणि पूज्यानि वराहमूर्तेः ॥ २२.२२ ॥   
  

अरिशङ्खकृपाणखेटसंज्ञा  
  
न्सगदाशक्तिवराभयाह्वयांश्च।  
  
अभिपूज्य दिशाधिपान्यथाव  
द्वरगन्धाक्षतपुष्पधूपदीपैः ॥ २२.२३ ॥   
  

दंष्ट्रायां वसुधां सशैलनगरारण्यापगां हुंकृतौ  
  
वागीशीं श्वसितेऽनिलं रविशशी वाह्वोश्च दक्षान्ययोः।  
  
कुक्षौ स्युर्वसवो दिशः श्रुतिपथे दस्रौ दृशोः पादयोः  
पद्मोत्थो हृदये हरिः पृथगमी पूज्या मुखे शंकरः ॥ २२.२४ ॥   
  

एवं काले कोलमभ्यर्चयित्वा  
  
जप्यो मन्त्रोऽसौ पुनर्लक्षसंख्यम्।  
  
होमं कृत्वा तद्दशांशैश्च पद्मै  
स्त्रिस्वाद्वक्तैः प्राप्नुयाद्भूसमृद्धिम् ॥ २२.२५ ॥   
  

ध्यानादपि धनसिद्धि  
  
र्मन्त्रजपाच्चाधरो भवेत्सधरः।  
  
जपपूजाहुतविधिभि  
र्मङ्क्षु नरो धनधरेन्दिरावान्स्यात् ॥ २२.२६ ॥   
  

ध्यातः सन्भूगृहेऽसौ भुवमतुलतरां वारुणे शान्तिमुच्चै  
  
राग्नेये वश्यकीर्त्त्यादिकमनिलपुरस्थोऽयमुच्चाटनादीन्।  
  
रक्षां व्योम्नोऽरिभूतग्रहविषदुरितेभ्योऽनिलाग्न्योश्च पीडां  
युद्धे वह्नीरयोर्वै जयमपि नितरां संनिधत्ते वराहः ॥ २२.२७ ॥   
  

हरिस्थेऽर्केऽष्टम्यामथ सितरुचौ कोलवपुषा  
  
सितां गव्यैः सर्वैर्युतमयुतजप्तामपि शिलाम्।  
  
उदग्वक्त्रो मन्त्री मनुजपरतः स्थापयतु ता  
मयत्नं क्षेत्रेषु द्रुतमरिनिरोधं शमयति ॥ २२.२८ ॥   
  

भौमे वारेऽथ भानूदयमनु जपवान्संगृहीत्वा मृदंशं  
  
कोलात्मा वैरिरुद्धादपि च कुतलतस्तं च कृत्वा गुणांशम्।  
  
एकं जातौ विलिप्यात्पुनरपरतरं पाकपाके तथान्यं  
तोये तस्मिन्सदुग्धे प्रतिपचतु हविः संस्कृते हव्यवाहे ॥ २२.२९ ॥   
  

आराध्य चाष्टोर्ध्वशतप्रमाणं  
  
साज्येन मन्त्री हविषाथ तेन।  
  
सत्पारवारं जुहुयाद्यथाव  
त्क्षेत्रोत्थितापत्प्रशमं प्रयाति ॥ २२.३० ॥   
  

भृगुवारे च मुखेऽह्नः  
  
संगृह्य मृदं हविः समापाद्य।  
  
जुहुयादीरितविधिना  
बलिमपि दद्यान्महाविरोधेषु ॥ २२.३१ ॥   
  

हुतक्रियैवं दिवसैश्च सप्तभि  
  
र्विनाशयेद्भूमिविवादसंकटम्।  
  
परेतवेतालपिशाचडाकिनी  
समुत्थितां वा विकृतिं विधिस्त्वयम् ॥ २२.३२ ॥   
  

विलोड्य तामेव मृदं च दुग्धे  
  
हुनेद्धृते वाप्टयुतं सहस्रकम्।  
  
द्विमण्डलादेव मही महार्घ्या  
स्यान्मन्त्रिणोऽस्यैव तु निःसपत्ना ॥ २२.३३ ॥   
  

नृपतरुसमिधामयुतं  
  
मन्त्रेणानेन यो हुनेन्मन्त्री।  
  
गृहयात्रास्य न सीदे  
त्क्षेत्रादिकमपि च वर्धते क्रमशः ॥ २२.३४ ॥   
  

अष्टोर्ध्वशतं मन्त्री  
  
दिनशो यो वा जुहोति शालीभिः।  
  
स तु वत्सरेण मन्त्री  
विराजते व्रीहिपुञ्जपूर्णगृहः ॥ २२.३५ ॥   
  

मन्त्रेणानेन सर्पिर्जुहुत दशशतं मण्डलात्स्वर्णसिद्धिः  
  
स्वाद्वक्तेनाञ्जलिन्या अपि कुसुमसहस्रेण वा वाससां च।  
  
लाजानां कन्यकाया अपि च मधुमतां होमतो वाञ्छितायाः  
सिद्धी रक्तोत्पलानामपि मधुरयुजां स्याद्धुताच्छ्रीः समग्रा ॥ २२.३६ ॥   
  

दण्ड्यर्धीशो व्योमा  
  
सनस्तु वाराहमुच्यते बीजम्।  
  
अमुना तु साधितेन  
प्राप्स्यन्ति नराः समृद्धिमतुलतराम् ॥ २२.३७ ॥   
  

तारेऽमुमपि लिखित्वा  
  
तद्बाह्येऽनलपुरं समापुटितम्।  
  
तद्बाह्ये च चतुर्दल  
मब्जं स्यात्तद्बहिस्तथाष्टदलम् ॥ २२.३८ ॥   
  

बाह्ये षोडशपत्रं  
  
मण्डलमाखण्डलीयमपि बाह्ये।  
  
मध्ये सूकरबीजे  
साध्यक्षेत्राख्यमन्त्रमश्रिषु च ॥ २२.३९ ॥   
  

रन्ध्रेष्वङ्गमनूनपि  
  
दलमूलेऽष्टार्णकेसराणि लिखेत्।  
  
अष्टावष्टौ दलमनु  
सूकरमन्त्रस्य चाक्षरान्क्रमशः ॥ २२.४० ॥   
  

अन्त्येऽवशिष्टमक्षर  
  
मथाष्टपत्रे स्वराख्यकिञ्जल्के।  
  
वर्णांश्चतुश्चतुरपि  
तथाष्टमे पञ्च चालिखेत्पत्रे ॥ २२.४१ ॥   
  

व्यञ्जनकिञ्जल्केऽन्त्ये  
  
द्वौ द्वौ त्रयमन्त्यके दले विलिखेत्।  
  
ताहमहीकोलार्णैः  
प्रवेष्टयेत्साध्यवर्णपरिपुटितैः ॥ २२.४२ ॥   
  

तद्बाह्ये मनुवर्णै  
  
र्विदर्भिताभिश्च साध्यपदलिपिभिः।  
  
क्ष्माबिम्बचतुष्कोणे  
गर्भगसाध्याक्षरं चतुर्बीजम् ॥ २२.४३ ॥   
  

अष्टसु शूलेषु तथा  
  
वाराहं वासुसेनसंवृत्तम्।  
  
लाक्षाकुङ्कुमचन्दन  
  
लघुकर्पूरैः सरोचनैर्विलिखेत् ॥   
  
गोशकृदम्भोयुक्तै  
र्लेखिन्या हैमया दिने प्रवरे ॥ २२.४४ ॥   
  

सौवर्णे राज्यसिद्धिं रजतकफलके ग्रामसिद्धिं च ताम्रे  
  
साहस्रस्वर्णसिद्धिं भुजदललिखितं चाशु संसारयात्राम्।  
  
क्षौमे लाभं धरायाः पिचुतरुफलके कार्यसिद्धिं निजेष्टां  
यन्त्रं संजप्तक्लृप्तं घृतहुतकृतसंपातपातं करोति ॥ २२.४५ ॥   
  

मन्त्री समास्थाय वराहरूपं  
  
साध्यप्रदेशे निखनेच्च यन्त्रम्।  
  
स्थिराख्यराशावभिवाह्य कोल  
मङ्गानि दिक्षु क्षिपतां यथावत् ॥ २२.४६ ॥   
  

यन्त्रमिदं रक्षायै  
  
रोगग्रहवैकृतेषु जन्तूनाम्।  
  
संजप्य शिरसि बन्ध्या  
त्स तु नीरोगस्त्वयत्नतो भवति ॥ २२.४७ ॥   
  

इत्येवं प्रणिगदितो वराहमन्त्रो  
  
यस्त्वेनं प्रभजति नित्यशो जपाद्यैः।  
  
स प्राप्नोत्यखिलमहीसमृद्धिमस्मि  
न्देहान्ते व्रजति हरेः परं पदं तत् ॥ २२.४८ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे द्वाविंशः पटलः ॥   
  
