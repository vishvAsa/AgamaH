+++
title = "०९"

+++


अथाभिवक्ष्ये सकलप्रपञ्च  
  
मूलात्मिकायाः प्रकृतेर्यथावत्।  
  
मन्त्रं तु साङ्गं सहुताभिषेक  
जपार्चनाद्यं सकलार्थसिद्ध्यै ॥ ९.१ ॥   
  

घनवर्त्मकृष्णगतिशान्तिबिन्दुभिः  
  
कथितः परः प्रकृतिवाचको मनुः।  
  
दुरितापहोऽर्थसुखधर्ममोक्षदो  
भजतामशेषजनरञ्जनक्षमः ॥ ९.२ ॥   
  

शक्तिः स्यादृषिरस्य तु  
  
गायत्त्री चोदिता मनोश्छन्दः।  
  
बोधस्वरूपवाची  
संवित्प्रोक्ता च देवता गुरुभिः ॥ ९.३ ॥   
  

नेत्रकरणर्तुदिनकर  
  
भुवनविकारस्वराग्निबिन्दुयुजा।  
  
व्योम्नाङ्गषट्कक्लृप्ति  
र्जातिविभिन्नेन चापि संप्रोक्ता ॥ ९.४ ॥   
  

अग्नीन्दुयोगविकृता लिपयो हि सृष्टा  
  
स्ताभिः प्रलोमपठिताभिरिदं शरीरम्।  
  
भूतात्मकं त्वगसृगादियुतं समस्तं  
संव्यापयेन्निशितधीर्विधिना यथावत् ॥ ९.५ ॥   
  

अन्त्यावूष्मस्वमून्वादिषु खलिपिपु तांस्तांश्चतुर्वर्गवर्णे  
  
ष्वेतानस्यम्यदस्तद्दति तदपि परेपु स्वरेपु क्रमेण।  
  
संहृत्य स्थानयुक्तं क्षपितसकलदेहो ललाटस्थितान्तः  
प्राप्तिव्याप्तद्विसप्तादिकभुवनतलो यातु मद्भावमेव ॥ ९.६ ॥   
  

मूलाधारात्स्फुरिततटिदाभा प्रभा सूक्ष्मरूपो  
  
द्गच्छन्त्यामस्तकमणुतरा तेजसां मूलभूता।  
  
सौषुम्नाध्वाचरणनिपुणा सा सवित्रानुबद्धा  
ध्याता सद्योऽमृतमथ रवेः स्रावयेत्सार्धसोमात् ॥ ९.७ ॥   
  

शिरसि निपतिता या बिन्दुधारा सुधाया  
  
भवति लिपिमयी सा ताभिरङ्गं मुखाद्यम्।  
  
विरचयतु समस्तं पातितान्तश्च तेज  
स्यनल इव घृतस्योद्दीपयेदात्मतेजः ॥ ९.८ ॥   
  

संहृत्य चोत्पाद्य शरीरमेवं  
  
तेजोमयं व्याप्तसमस्तलोकम्।  
  
संकल्प्य शक्त्यात्मकमात्मरूपं  
तच्चिह्नमात्मन्यपि संदधीत ॥ ९.९ ॥   
  

उद्यद्भास्वत्समाभां विजितनवजपामिन्दुखण्डावनद्ध  
  
द्योतन्मौलिं त्रिणेत्रां विविधमणिलसत्कुण्डलां पद्मगां च।  
  
हारग्रैवेयकाञ्चीगुणमणिवलयाद्यैर्विचित्राम्बराढ्या  
मम्बां पाशाङ्कुशेष्टाभयकरकमलामम्बिकां तां नमामि ॥ ९.१० ॥   
  

धातू द्वौ स्तो रक्षणव्यापकार्थौ  
  
पाद्योऽशाद्यस्तत्प्रभावात्तयोश्च।  
  
सर्वं संरक्ष्याथ सर्वात्मना यो  
व्याप्नोत्यंशं स्यादसौ पाशवाची ॥ ९.११ ॥   
  

अं स्यादात्मा कुर्धरा कुस्तनुर्वा  
  
भागार्थः स्याच्छोऽथ वा वृत्तिवाची।  
  
भूश्चेद्भूतान्यन्यथा चेच्छरीरा  
ण्याकृष्यात्मन्याहरेदङ्कुशाख्यः ॥ ९.१२ ॥   
  

स्मृते यथा संसृतिचक्रचङ्क्रमो  
  
द्भवाद्धनापायसमुत्थितादपि।  
  
वियोजयत्यात्मतनुं नरं भया  
त्तथाभयस्याभयसंज्ञिता विभोः ॥ ९.१३ ॥   
  

मुख्यार्थवाची वरशब्द उक्तः  
  
स्याद्वाञ्छितार्थश्च वराभिधानम्।  
  
मुख्यं त्वभीष्टं स्मृतिमात्रकेण  
ददाति योऽसौ वरदोऽवगम्यः ॥ ९.१४ ॥   
  

दीक्षाक्लृप्त्यै पुरोक्ते रचयतु विधिवन्मण्डलं मण्डपे त  
  
द्व्यक्तं युक्तं च कान्त्या त्रिगुणितविलसत्कर्णिकं वर्णकीर्णम्।  
  
आपीतं केसरेष्वारचितहरिहरार्णैश्च मध्ये समायै  
स्तैरग्रे माययाढ्यं कमलमथ बहिः प्रोक्तचिह्नैरुपेतम् ॥ ९.१५ ॥   
  

शक्त्याविःसाध्यमिन्द्रानिलनिऋतिगबीजाभिबद्धं पुरोऽग्ने  
  
स्तत्कोणोल्लासिमायं हरिहरविलसद्गण्डमेभिः समायैः।  
  
वर्णैश्चावेष्टितं तत्ित्रगुणितमिति विख्यातमेतत्सुयन्त्रं  
स्यादायुष्यं च वश्यं धनकरममितश्रीपदं कीर्त्तिदं च ॥ ९.१६ ॥   
  

हृल्लेखाख्यां गगनां  
  
रक्तां च करालिकां महोच्छुष्माम्।  
  
मूर्धनि वदने गुह्ये  
पदयोर्न्यस्येत्तदङ्गैश्च ॥ ९.१७ ॥   
  

गायत्रीं न्यसतु गले स्तनेऽथ सव्ये  
  
सावित्रीं पुनरपरे सरस्वतीं च।  
  
सव्येंसे सरसिजसंभवं मुकुन्दं  
हृद्देशे पुनरपरांसके शिवं च ॥ ९.१८ ॥   
  

अलिकांसपार्श्वकुक्षिषु  
  
पार्श्वांसापरगलहृत्सु च क्रमशः।  
  
ब्रह्माण्याद्या विधिव  
न्न्यस्तव्या मातरोऽष्ट मन्त्रितमैः ॥ ९.१९ ॥   
  

सजया विजया च तथा  
  
जिताह्वया चापराजिता नित्या।  
  
तदनु विलासिनिदोग्ध्र्यौ  
साघोरा मङ्गला नव प्रोक्ताः ॥ ९.२० ॥   
  

एवं संपूज्य पीठं तदनु नव घटान्पञ्च वा कर्णिकायां  
  
पत्राग्रेषु न्यसेत्काञ्चनरजतताम्रोद्भवान्मार्त्तिकान्वा।  
  
एकं वा कर्णिकायां सुमतिरथ विनिक्षिप्य कुम्भं यथाव  
त्संपूर्यावाहयेत्ित्रष्वपि विधिषु पुनर्वक्ष्यमाणक्रमेण ॥ ९.२१ ॥   
  

मधुनाथ महारवैश्च साकं  
  
विधिना मध्यगतं प्रपूर्य कुम्भम्।  
  
अभिवाह्य कलाः प्रवेष्टयीत  
प्रवराभ्यामथ तन्नवांशुकाभ्याम् ॥ ९.२२ ॥   
  

ऐन्द्रं घृतेन यमदिक्प्रभवं च दध्ना  
  
क्षीरेण वारुणमथो तिलजेन सौम्यम्।  
  
क्षीरद्रुचर्मदशमूलकपुष्पसिद्ध  
क्वाथेन कोणनिलयानपि पूरयेच्च ॥ ९.२३ ॥   
  

मूत्रेणैन्द्रं गोमयेनापि याम्यं  
  
क्षीरेणाप्यं सौम्यजं चैव दध्ना।  
  
मध्यप्रोक्तं सर्पिषा पञ्च कुम्भा  
न्संस्थाप्यापः पूरणीयाः क्रमेण ॥ ९.२४ ॥   
  

गोमूत्रगोमयोदक  
  
पयोदधिघृतांशकाः क्रमात्प्रोक्ताः।  
  
एकार्धधातुसत्त्वा  
द्येके सर्वाणि वा समानि स्युः ॥ ९.२५ ॥   
  

तारभवाभिरथर्ग्भिः  
  
क्रमेण सयोजयेच्च गव्यानि।  
  
आत्माष्टाक्षरमन्त्रै  
रथ वा योज्यानि पञ्चभिः पञ्च ॥ ९.२६ ॥   
  

यद्येककलशक्लृप्तौ  
  
विधिरपि पञ्चाशदोषधिक्वाथैः।  
  
पूरयतु पञ्चभिर्वा  
गव्यैस्तोयात्मकेऽष्टगन्धाप्तिः ॥ ९.२७ ॥   
  

अत्रोत्तरस्यां दिशि पङ्कजे च  
  
पलाशचर्मोत्क्वथितैः पयोभिः।  
  
संपूरणीयः कलशो यथाव  
त्सुवर्णवस्त्रादियुतः सुशुद्धः ॥ ९.२८ ॥   
  

द्वारेषु मण्डपस्य  
  
द्वौ द्वौ कलशौ सुशुद्धजलपूर्णौ।  
  
संस्थाप्य च वसनाद्यैः  
प्रवेष्टयित्वाभिपूजनीयाः स्युः ॥ ९.२९ ॥   
  

ऊर्ध्वेन्द्रयाम्यसौम्य  
  
प्रत्यक्षु च भूतवर्णकाः क्रमशः।  
  
हृल्लेखाद्यास्तदनु च  
पूर्ववदङ्गानि पूजनीयानि ॥ ९.३० ॥   
  

गायत्रीं शतमखजे निशाचरोत्थे  
  
सावित्रीं पवनगते सरस्वतीं च।  
  
ब्रह्माणं हुतभुजि वारुणे च विष्णुं  
बीजेऽग्रे समभियजेदथेशमैशे ॥ ९.३१ ॥   
  

रक्ता रक्ताकल्पा  
  
चतुर्मुखी कुण्डिकाक्षमालेऽब्जे।  
  
दधती प्राग्बीजस्य  
गायत्री तादृशोऽग्निगो ब्रह्मा ॥ ९.३२ ॥   
  

अरिदरगदाब्जहस्ता  
  
किरीटकेयूरहारसंभिन्ना।  
  
निशिचरबीजसमुत्था  
सावित्री वरुणगस्तथा विष्णुः ॥ ९.३३ ॥   
  

टङ्काक्षाल्यभयवरा  
  
न्दधती च त्रीक्षणेन्दुकलितजटा।  
  
वाणी वायव्यस्था  
विशदाकल्पा तथेश्वरस्त्वैशे ॥ ९.३४ ॥   
  

ब्रह्माण्याद्यास्तद्बहि  
  
रनन्तरं वासवादिकाशेशाः।  
  
पूज्याः पूर्वोक्तैरुप  
चारैः सम्यङ्निजेष्टाप्त्यै ॥ ९.३५ ॥   
  

यदि नवकलशास्तेष्वथ  
  
संपूज्या मातरोऽष्टदिक्क्रमशः।  
  
हृल्लेखाद्याः पूज्या  
मध्यादिषु पञ्च चेद्भवन्ति घटाः ॥ ९.३६ ॥   
  

प्रथमं घृतजं ततः कषायं  
  
दधि पश्चात्क्वथितं पयः कषायम्।  
  
अथ तैलकषायकामधूत्थं  
द्विजवृक्षोत्क्वथितं ततोऽभिषिञ्चेत् ॥ ९.३७ ॥   
  

द्वारगकुम्भघृतैरथ  
  
सलिलैः पुनरन्तरासेकम्।  
  
कुर्यान्मुखकरचरण  
क्षालनमपि साचमादिकं मन्त्री ॥ ९.३८ ॥   
  

विधिवत्कृताभिषेको  
  
द्वात्रिंशल्लक्षमथ जपेन्मन्त्रम्।  
  
निजकरदत्तार्घ्यामृत  
जलपोषितभानुमत्प्रभोऽनुदिनम् ॥ ९.३९ ॥   
  

भूत्वा शक्तिः स्वयमथ दिनेशेन्दुवैश्वानराणा  
  
मैक्यं कुर्वन्प्रणवमनुना शक्तिबीजेन भूयः।  
  
आकृष्यान्तर्बहिरपि समाधाय बुद्ध्यैव तेजो  
जप्यान्मन्त्री ज्वलनहुतशिष्टान्नभुक्प्रोक्तसंख्यम् ॥ ९.४० ॥   
  

अथ तु हविष्यप्राशी  
  
नक्ताशी वा जपेन्मनुं त्वेवम्।  
  
परिपूर्णायां नियमित  
जपसंख्यायां समारभेद्धोमम् ॥ ९.४१ ॥   
  

जपाद्दशांशं जुहुयादथाष्ट  
  
द्रव्यैर्गुडक्षौद्रघृतावसिक्तैः।  
  
वर्णौषधीसिद्धजलाभिषेकं  
कृत्वा द्विजानभ्यवहारयेच्च ॥ ९.४२ ॥   
  

ततोऽस्य प्रत्ययास्त्वेवं जायन्ते जपतोऽमुना।  
अधिष्ठितं निश्यदीपं निस्तमिस्रं गृहं भवेत् ॥ ९.४३ ॥   
  

ततः कृत्वा जपह्रासं समुपासीत शक्तितः।  
युक्तात्मा नित्यत्योगेन प्रागुक्तविधिनार्चयेत् ॥ ९.४४ ॥   
  

अश्वत्थविप्राङ्घ्रिपबिल्वनाम्नां  
  
तर्कारिकप्लक्षकसेव्यकानाम्।  
  
प्रसारिणीकाष्मरिरोहिणाना  
मुदुम्बरीपाटलडुण्डुकानाम् ॥ ९.४५ ॥   
  

पलं पलार्धं त्वथ कर्षमर्धं  
  
तेषां तु भागः कथितः क्रमेण।  
  
एतैः श्रितेनाथ जलेन वासौ  
संपूरणीयः कलशो यथावत् ॥ ९.४६ ॥   
  

प्रत्यब्दसेकाद्भविता शतायु  
  
र्मेधेन्दिरावान्नहितश्च रोगैः।  
  
मासेषु जन्मस्वभिषेकतः स्या  
दुर्वीपतिर्मङ्क्षु महापृथिव्याः ॥ ९.४७ ॥   
  

अर्काभस्तेजसासौ भवति नलिनजा संततं किंकरी स्या  
  
द्रोगा नश्यन्ति दृष्ट्वा तमथ च धनधान्याकुलं तत्समीपम्।  
  
देवा नित्यं नमोऽस्मै विदधति फणिनो नैव दंशन्ति पुत्राः  
संपन्नाः स्युः सपुत्रास्तनुविपदि परं धाम विष्णोः स भूयात् ॥ ९.४८ ॥   
  

शक्तिप्रग्रस्तसाध्यं हरशरकलमायावृतं वह्निगेह  
  
द्वन्द्वाश्रिप्राप्तमायं प्रतिविवरलसच्छक्तिबद्धं बहिश्च।  
  
कोणोद्यद्दण्डदण्डि त्रिलिपि हरिहराबद्धगण्डं विलोमा  
र्णावीतं कोर्युगाष्टोदरनरहरिचिन्तात्मकं षड्गुणाख्यम् ॥ ९.४९ ॥   
  

षडङ्गुलप्रमाणेन वर्तुलं कर्तुरालिखेत्।  
षडङ्गुलावकाशेन तद्बहिश्च प्रवर्तयेत् ॥ ९.५० ॥   
  

वर्तुलं तावता भूयस्तद्बहिश्च तृतीयकम्।  
मध्यवर्तुलमध्ये तु हृल्लेखाबीजमालिखेत् ॥ ९.५१ ॥   
  

द्वितीयवर्तुलाश्िलष्टमीषच्छिलष्टषडश्रकम्।  
पुटितं मण्डलं वह्नेरस्पृशन्मध्यवर्तुलम् ॥ ९.५२ ॥   
  

इन्द्राग्निरक्षोवरुणवाय्वीशान्ताश्रकं लिखेत्।  
षट्सु कोणान्तरालेषु हृल्लेखाषट्कमालिखेत् ॥ ९.५३ ॥   
  

एकैकान्तरितास्तास्तु संबध्युरितरेतरम्।  
शिखाभिरान्तराभिस्तु बाह्याबाह्याभिरान्तराः ॥ ९.५४ ॥   
  

मध्यवर्तुलसंस्थाया हृल्लेखायाः कपोलयोः।  
अधरे साध्यनामार्णं साधकस्योत्तरे लिखेत् ॥ ९.५५ ॥   
  

अन्तराग्निश्रियोः कर्म साधकांशे समालिखेत्।  
हरमायाः पञ्चकृत्वः स्युर्बहिर्गर्भवर्तुलम् ॥ ९.५६ ॥   
  

तद्बहिः शरमायाश्च कलमायाश्च तद्बहिः।  
लिखेन्मायां बिन्दुमतीं वह्नेः कोणेषु षट्स्वपि ॥ ९.५७ ॥   
  

वह्नेः कोणत्रये श्रीमत्पक्षीये त्रितयं लिखेत्।  
शक्तिश्रीकामबीजानां सदण्डं साधकार्णवत् ॥ ९.५८ ॥   
  

वह्निस्तु वह्निपक्षीये तान्येवादण्डवन्ति च।  
संसाध्य नामवर्णानि स्पष्टनिष्टानभाञ्जि च ॥ ९.५९ ॥   
  

बाह्यरेखामन्तरा स्युर्वर्णाः क्रमगताः शुभाः।  
तद्बहिः प्रतिलोमाश्च ताः स्युर्लेखकपाटवात् ॥ ९.६० ॥   
  

ततो विदर्भितं भूमेर्मण्डलद्वयमालिखेत्।  
महादिक्स्थनृसिंहार्णं चिन्तारत्नाश्रिताश्रकम् ॥ ९.६१ ॥   
  

बहिः षोडशशूलाङ्कं शोभनं व्यक्तवर्णवत्।  
एतद्यन्त्रं समालिख्य पद्ममारचयेत्ततः ॥ ९.६२ ॥   
  

रुचिरद्वादशदलं षट्त्रिंशत्केसरोज्ज्वलम्।  
पूर्वोक्तलक्षणोपेतं शुभं दृष्टिमनोहरम् ॥ ९.६३ ॥   
  

अभ्यर्च्य पीठं नवशक्तिकान्त  
  
मङ्गानि बीजेषु च षट्सु भूयः।  
  
गायत्रिसावित्रिसरस्वतीश्च  
यजेदथ श्रीरतिपुष्टिसंज्ञाः ॥ ९.६४ ॥   
  

ब्रह्माणमथ च विष्णुं  
  
महेश्वरं धनदमदनगणनाथान्।  
  
अभ्यर्चयेच्च षट्स्वपि  
वह्नेः कोणेषु तद्बहिः क्रमशः ॥ ९.६५ ॥   
  

रक्तामनङ्गकुसुमां कुसुमातुरां च  
  
नित्यामनङ्गमदनां मदनातुरां च।  
  
गौरीं तथैव गगनां गगनस्य रेखां  
पद्मां भवप्रमथिनीं शशिशेखरां च ॥ ९.६६ ॥   
  

एता द्विषट् प्रतिदलं प्रतिपूज्य शक्ती  
  
स्तद्बाह्यतो यजतु मातृगणं क्रमेण।  
  
इन्द्रादिकान्बहिरतश्च तदायुधानि  
संपूज्य पूर्वविधिनामुमथाभिषिञ्चेत् ॥ ९.६७ ॥   
  

योऽमुमर्चयति मुख्यविधानं  
  
सिद्धशक्तिरपि सञ्जपहोमैः।  
  
स श्रियो निलयनं त्रिदशानां  
वन्द्यतां व्रजति विष्णुसमानः ॥ ९.६८ ॥   
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे नवमः पटलः ॥   
  
