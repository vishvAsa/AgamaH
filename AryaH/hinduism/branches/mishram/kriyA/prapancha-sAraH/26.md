+++
title = "२६"

+++


अथ प्रवक्ष्यते मन्त्रो दक्षिणामूर्तिसंज्ञकः।  
जपतामिष्टसंसिद्धिविधानसुरपादपः ॥ ।२६.१ ॥   
  

अत्रिः क्षिणा कालकर्णकामिकायुग्रयेक्षराः।  
तुध्यामध्यगताः स्युर्भ्यं वटमूलनिवासिने ॥ २६.२ ॥   
  

नैधातृनिरताङ्गाय नमो रुद्राय शंभवे।  
तारशक्तिनिरुद्धोऽयं मन्त्रः षट्त्रिंशदक्षरः ॥ २६.३ ॥   
  

शुकः प्रोक्तो मुनिश्छन्दोऽनुष्टुप्च समुदाहृतम्।  
दक्षिणामूर्तिरुद्रोऽस्य देवता समुदीरिता ॥ २६.४ ॥   
  

तारशक्त्यादिकैर्ह्राङाद्यन्तैर्मन्त्राक्षरैः क्रमात्।  
ऋत्वक्षिवसुवस्वग्निगुणवर्णैर्विभागशः ॥ २६.५ ॥   
  

मन्त्री कुर्यात्षडङ्गानि जातियुञ्जि समाहितः।  
कालिकश्रुतिदृग्गण्डद्वयनासास्यके दश ॥ २६.६ ॥   
  

दोःसंधिकण्ठस्तनहृन्नाभिकट्यन्धुषु क्रमात्।  
  
पत्संधिषु पुनर्द्वाभ्यां मन्त्रविद्व्यापकं न्यसेत् ॥   
एवं न्यस्तशरीरोऽथ चिन्तयेन्मन्त्रदेवताम् ॥ २६.७ ॥   
  

मुद्रां भद्रार्थदात्रीं सपरशुहरिणां बाहुभिर्बाहुमेकं  
  
जान्वासक्तं दधानो भुजगवरसमाबद्धकक्ष्यो वटाधः।  
  
आसीनश्चन्द्रखण्डप्रतिघटितजटः क्षीरगौरस्त्रिणेत्रो  
दद्यादाद्यैः शुकाद्यैर्मुनिभिरभिनुतो भावशुद्धिं भवो वः ॥ २६.८ ॥   
  

प्राक्प्रोक्तविधानेन च  
  
सम्यक्संपूज्य साधु कलशाद्यैः।  
  
कृतसंदीक्षो मन्त्री  
जप्यादेनं मनुं समाहितधीः ॥ २६.९ ॥   
  

द्वात्रिंशदयुतमानं  
  
जप्याच्च जुहोतु तद्दशांशमितैः।  
  
दुग्धाप्लुतैस्तिलैर्वा  
साज्येन पयोन्धसा द्वयेनापि ॥ २६.१० ॥   
  

जप्त्वैवं मन्त्रमेनं दिनमनु गिरिशं पूजयित्वा च हुत्वा  
  
नत्वा स्तुत्वा मनोवाक्तनुभिरवहितः प्राप्य कामानशेषान्।  
  
व्याख्याता चागमानां भुवि कविषु वरः साधु वेदान्तवेदी  
वादीट् सोऽद्वैतविद्याविमलतरमतिर्याति शैवं पदं तत् ॥ २६.११ ॥   
  

जीवशिखिकर्णरेफा  
  
न्प्रतिवीप्स्य प्रादिकांश्च पुनरपि तान्।  
  
मेधाप्यायिनियान्तां  
स्तानेव तरान्तिकान्सतनुरूपान् ॥ २६.१२ ॥   
  

आभाष्य चटप्रचटौ  
  
सकहवमौ बन्धघातयौ वीप्स्य।  
  
प्रोक्त्वा वर्मास्त्रावधि  
समुद्धरेच्छक्तिपूर्वकं मन्त्रम् ॥ २६.१३ ॥   
  

ऋषिरस्याघोराख्यः  
  
संप्रोक्तस्त्रिष्टुबुच्यते च्छन्दः।  
  
रुद्रोऽप्यघोरपूर्वः  
समीरितो देवता तथास्य मनोः ॥ २६.१४ ॥   
  

हृत्पञ्चभिस्तदर्णैः  
  
शिरो हि षड्भिः शिखा तथा दशभिः।  
  
तावद्भिरेव कवचं  
दृगष्टभिर्द्वादशभिरपि चास्त्रम् ॥ २६.१५ ॥   
  

कदृगास्यकण्ठहृन्ना  
  
भ्यन्धूरुषु जानुजङ्घयोः पदयोः।  
  
एकादशधा भिन्नै  
र्मन्त्रार्णैर्न्यसतु विग्रहे मन्त्री ॥ २६.१६ ॥   
  

पञ्चभिरथो सषड्भि  
  
र्द्वाभ्यामप्यष्टभिश्चतुर्भिश्च।  
  
षड्भिश्चतुस्त्रयेण च  
षड्भिर्द्वाभ्यां च भेदितैः क्रमशः ॥ २६.१७ ॥   
  

कालाभ्राभः कराग्रैः परशुडमरुकौ खड्गखेटौ च बाणे  
  
ष्वासौ शूलं कपालं दधदतिभयदो भीषणास्यस्त्रिणेत्रः।  
  
रक्ताकाराम्बरो हि प्रवरघटितगात्रोऽरिनागग्रहादी  
न्खादन्निष्टार्थदायी भवदनभिमतच्छित्तये स्यादघोरः ॥ २६.१८ ॥   
  

स्वच्छो मुमुक्षोस्तु भवेदघोरः  
  
काम्यक्रियायामपि रक्तवर्णः।  
  
कृष्णोऽभिचारे ग्रहवैकृते च  
प्रोक्तो जपः स्यादपि लक्षमानम् ॥ २६.१९ ॥   
  

घृतावसिक्तैस्तिलतण्डुलैश्च  
  
जयावसाने जुहुयाद्दशांशम्।  
  
घृतप्लुतैर्वाथ हविर्भिरेवं  
तावत्प्रजुह्वन्समुपैति कामान् ॥ २६.२० ॥   
  

हृल्लेखास्थितसाध्या  
  
क्षरविलसत्कर्णिकं कलावीतम्।  
  
वर्गाष्टकात्तकेसर  
मन्त्ये सहळक्षयाक्षरोल्लसितम् ॥ २६.२१ ॥   
  

मन्त्राक्षरत्रयोद्य  
  
द्दलमध्यदलाग्रकं च तद्बाह्ये।  
  
वह्निपुटाश्रिसामाश्रित  
कवचास्त्रं प्रतिविलिख्य यन्त्रमिदम् ॥ २६.२२ ॥   
  

कृत्वा समाप्य मण्डल  
  
मत्र विनिक्षिप्य पूरयेत्कलशम्।  
  
पीठे पिनाकपाणे  
र्गव्यैर्वा क्वाथक्लृप्ततोयैर्वा ॥ २६.२३ ॥   
  

अङ्गावृतेरनु च हेतिभिरीरिताभिः  
  
पश्चाच्च मातृभिरथापि दिशाधिनाथैः।  
  
संपूजयीत विधिनेति षडक्षरोक्त  
मार्गेण वा मनुपरिस्फुरणाय मन्त्री ॥ २६.२४ ॥   
  

आज्यापामार्गसमि  
  
त्तिलसर्षपपायसाज्यकैश्च पृथक्।  
  
रात्रौ सहस्रहोमा  
द्भूतद्रोहादिशान्तिरुद्दिष्टा ॥ २६.२५ ॥   
  

सितकिंशुकनिर्गुण्डी  
  
कनकापामार्गजन्मनां समिधाम्।  
  
पृथगपि सहस्रहोमा  
न्निग्रहमोक्षोऽचिराद्ग्रहाणां स्यात् ॥ २६.२६ ॥   
  

गव्याक्तैर्जुहुयात्पृथग्दशशतं मन्त्री मयूरेध्मकै  
  
र्भूयस्तैश्चतुरङ्गुलैश्च शिवपञ्चम्यां निशायां हुनेत्।  
  
सर्पिर्मार्गसपञ्चगव्यचरुसर्पिः ससंपातकं  
हुत्वा तत्प्रतिभोजयेत्प्रतिशमं यान्त्येव सर्वे ग्रहाः ॥ २६.२७ ॥   
  

षट्कोणे कर्णिकायां स्फुरयुगलवृतां साध्यगर्भां च शक्तिं  
  
कोणाग्रे प्रस्फुरद्वन्द्वकमथ विलिखेन्मन्त्रवर्णान्दलेषु।  
  
षड्वेदद्वन्द्वषड्वेदकचतुर्युगष(?)ट्संख्यकान्बाह्यषट्के  
वर्मास्त्रार्णां तदेतद्ग्रहगदभयहृद्यन्त्रमाघोरमाहुः ॥ २६.२८ ॥   
  

न च रिपवो न च रोगा  
  
न ग्रहपीडा न शस्त्रबाधा च।  
  
न क्ष्वेलरुजा मर्त्या  
न्स्पृशन्त्यघोरास्त्रमन्त्रजापपरान् ॥ २६.२९ ॥   
  

तस्मादघोरास्त्रमनुं प्रजप्या  
  
त्समर्चयेत्तद्विहितं यथावत्।  
  
हुनेच्च तेनैव समस्तवाञ्छा  
संसिद्धये चाथ विमुक्तये च ॥ २६.३० ॥   
  

खसप्तमः कर्णयुतोऽर्धचन्द्रवा  
  
ल्ँलपञ्चमो द्वीन्दुयुतो ध्रुवादिकः।  
  
मनुः स्वयं मृत्युजयात्मकः स्फुटं  
समीरितः साधकरक्षणक्षमः ॥ २६.३१ ॥   
  

ऋषिरस्य कहोलाख्य  
  
श्छन्दो देव्यादिका च गायत्री।  
  
स्याद्देवता च मृत्युं  
जयरुद्रोऽङ्गान्यथाचरेद्भृगुणा ॥ २६.३२ ॥   
  

स्फुटितनलिनसंस्थं मौलिबद्धेन्दुरेखा  
  
गलदमृतजलार्द्रं चन्द्रवह्न्यर्कनेत्रम्।  
  
स्वकरकलितमुद्रापाशवेदाक्षमालं  
स्फटिकरजतमुक्तागौरमीशं नमामि ॥ २६.३३ ॥   
  

जप्तव्योऽयं मन्त्रवर्यस्त्रिलक्षं  
  
दीक्षापूर्वं होमकृत्स्याद्दशांशैः।  
  
दुग्धाज्याक्तैः शुद्धखण्डैर्गलूच्या  
गुर्वादेशात्साधको हव्यवाहे ॥ २६.३४ ॥   
  

अर्चा कार्या नित्यशः शैवपीठे  
  
स्यादप्यङ्गैर्लोकपालैस्तदस्त्रैः।  
  
सम्यक्पूजावस्तुभिर्मन्त्रजापैः  
प्रोक्तं ह्येतन्मृत्युभेत्तुर्विधानम् ॥ २६.३५ ॥   
  

इति जपहुतार्चनाद्यैः  
  
सिद्धो मन्त्रोक्तमूर्तिविहितमनुः।  
  
संभावयेन्निजान्त  
र्योगं कृत्यापमृत्युनाशकरम् ॥ २६.३६ ॥   
  

तारनालमथ मध्यपत्रकं  
  
हाद्यकर्णिकयुतं क्रमोत्क्रमात्।  
  
चिन्तयेन्नियतमन्तरा शिवं  
नीरुजे च नियतायुषेऽब्जयोः ॥ २६.३७ ॥   
  

ऊर्ध्वाधःप्रोतपद्मद्वयदलनिचितैरक्षराद्यैर्ध्रवाद्यै  
  
राद्यन्तैर्मन्दमन्दप्रतिगलितसुधापूरसंसिच्यमानम्।  
  
ईशानं सूक्ष्मरूपं विमलतरसुषुम्नान्तरा संनिषण्णं  
ध्यायन्नाप्नोति रोगैर्नियतपरिहृतः संजपाद्दीर्घमायुः ॥ २६.३८ ॥   
  

आदौ तारं विलिखतु ससाध्याह्वयं कर्णिकायां  
  
दिक्पत्रेष्वप्यपरमपरं चापि तत्कोणकेषु।  
  
भूयो भूमेः पुरमनु मृगाङ्कं तदश्रेषु टान्तं  
जप्त्वा बन्धं ग्रहगदविषध्वंसि यन्त्रं तदेतत् ॥ २६.३९ ॥   
  

इति कृतयन्त्रविभूषित  
  
मण्डलमध्ये निधाय कलशमपि।  
  
आपूर्य चाभिषिञ्चे  
च्छ्रीवश्यकरं ग्रहाभिचारहरम् ॥ २६.४० ॥   
  

ततश्छिन्नोद्भवानां तु समिद्भिश्चतुरङ्गुलैः।  
दुग्धसिक्तैः समिद्धेऽग्नौ षट्सहस्रद्वयं हुनेत् ॥ २६.४१ ॥   
  

यस्तु वह्नौ जुहोत्येवं यावत्संख्येन साधकः।  
तावत्संख्यैः सुधाकुम्भैरग्निः प्रीणाति शंकरम् ॥ २६.४२ ॥   
  

आप्यायितोऽग्निना शर्वः साधकस्येप्सितान्वरान्।  
प्रदद्यादायुराद्यांश्च दुरन्तान्प्रलयान्तिकान् ॥ २६.४३ ॥   
  

मन्त्रान्ते साध्याख्यां  
  
पालययुगलं प्रतीपमपि मन्त्रम्।  
  
प्रोक्त्वा समापयेन्मनु  
मयमपि मृत्युंजयाह्वयो मन्त्रः ॥ २६.४४ ॥   
  

अथ वामलकमलपुटा  
  
न्तरितं शिशुवेषभूषणं रुद्रम्।  
  
ध्यात्वा जपेद्यथाव  
द्धुतक्लृप्त्या मृत्युनाशनं दृष्टम् ॥ २६.४५ ॥   
  

चतुरङ्गुलपरिमाणै  
  
रमृताखण्डैरथार्कसाहस्रम्।  
  
जुहुयाच्च दुग्धसिक्तै  
रारोग्यायायुषे च लक्ष्म्यै च ॥ २६.४६ ॥   
  

अमृतावटतिलदूर्वाः  
  
पयो घृतं पायसं क्रमेणेति।  
  
सप्तद्रव्याण्युक्ता  
न्येतैर्जुहुयात्पृथक्सहस्रतयम् ॥ २६.४७ ॥   
  

तीव्रे ज्वरे घोरतरेऽभिचारे  
  
सोन्मादके दाहगदे च मोहे।  
  
तनोति शान्तिं नचिरेण होमः  
संजीवनं चाब्दशतप्रमाणम् ॥ २६.४८ ॥   
  

संभोजयेद्धोमदिने च विप्रा  
  
न्सप्ताधिकान्स्वादुभिरन्नजातैः।  
  
सतर्णका गाश्च हुतावसाने  
दद्याद्द्विजेभ्यो हुतकर्मकृद्भ्यः ॥ २६.४९ ॥   
  

निजजन्मदिने शतं शतं यो  
  
जुहुयाद्द्रव्यवरैः ससप्तसंख्यैः।  
  
मधुरैरपि भोजयेच्च विप्रा  
नभिवाञ्छन्नियमेन दीर्घमायुः ॥ २६.५० ॥   
  

अथ वा सप्तभिरेतै  
  
र्द्रव्यैरेकेन वा सहस्रतयम्।  
  
जन्मर्क्षे होममात्रा  
न्निरुपद्रवमुत्तमं व्रजेदायुः ॥ २६.५१ ॥   
  

दूर्वात्रितयैर्जुहुया  
  
न्मन्त्रविदेकादशाहुतीर्दिनशः।  
  
जित्वापमृत्युरोगा  
न्प्रयात्यसावायुषश्च दैर्घ्यमपि ॥ २६.५२ ॥   
  

जन्मर्क्षाणां त्रितये  
  
च्छिन्नाकाष्मर्यवकुलकैरिध्मैः।  
  
क्रमशो हुनेत्सहस्रं  
नश्यन्त्यपमृत्युरोगदुरितानि ॥ २६.५३ ॥   
  

सितसिद्धार्थसहस्रा  
  
हुत्या नश्यन्त्युपद्रवा ज्वरजाः।  
  
तद्वदपामार्गहुता  
मृत्युंजयमप्यरोगतां लभते ॥ २६.५४ ॥   
  

प्रोक्तैर्ध्यानजपार्चनाहुतविधानाद्यैश्च मृत्युंजयं  
  
यो मन्त्री प्रभजन्मनुं प्रतिदिनं प्रातः प्रसन्नाशयः।  
  
तस्येष्टानि भवन्ति संसृतिरपि स्फीता च पुत्रादयः  
संपन्नः सुसुखी च जीवति चिरं देहापदि स्याच्छिवः ॥ २६.५५ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यसस्य  
  
श्रीमच्छंकरभगवतः कृतौ  
प्रपञ्चसारे ष़ड्विंश पटलः ॥   
  
