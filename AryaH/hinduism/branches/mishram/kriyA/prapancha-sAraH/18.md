+++
title = "१८"

+++


अथ प्रणवसंज्ञकं प्रतिवदामि मन्त्रं परं  
  
सजापमपि सार्चनं सहुतक्लृप्ति सोपासनम्।  
  
अशेषदुरितापहं विविधकामकल्पद्रुमं  
विमुक्तिफलसिद्धिदं विमलयोगिसंसेवितम् ॥ १८.१ ॥   
  

आद्यस्वरः समेतो  
  
ऽमरेण सधसप्तमश्च बिन्दुयुतः।  
  
प्रोक्तः स्यात्प्रणवमनु  
स्त्रिमात्रिकः सर्वमन्त्रसमवायी ॥ १८.२ ॥   
  

मन्त्रस्यास्य मुनिः प्रजापतिरथ च्छन्दश्च देव्यादिका  
  
गायत्री गदिता जगत्सु परमात्माख्यस्तथा देवता।  
  
अक्लीबैर्युगमध्यगध्रुवयुतैरङ्गानि कुर्यात्स्वरै  
र्मन्त्री जातियुतैश्च सत्यरहितैर्वा व्याहृतीभिः क्रमात् ॥ १८.३ ॥   
  

विष्णुं भास्वत्किरीटाङ्गदवलययुगाकल्पहारोदराङ्घ्रि  
  
श्रोणीरूपं सवक्षोमणिमकरमहाकुण्डलामण्डिताङ्गम्।  
  
हस्तोद्यच्चक्रशङ्खाम्बुजगदममलं पीतकौशेयमाशा  
विद्योतद्भासमुद्यद्दिनकरसदृशं पद्मसंस्थं नमामि ॥ १८.४ ॥   
  

दीक्षितो मनुमिमं शतलक्षं  
  
संजपेत्प्रतिहुनेच्च दशांशम्।  
  
पायसैर्घृतयुतैश्च तदन्ते  
विप्रभूरुहभवाः समिधो वा ॥ १८.५ ॥   
  

सर्पिःपायसशाली  
  
तिलसमिदाद्यैरनेन यो जुहुयात्।  
  
ऐहिकपारत्रिकमपि  
स तु लभते वाञ्छितं फलं नचिरात् ॥ १८.६ ॥   
  

अभ्यर्च्य वैष्णवमथो विधिनैव पीठ  
  
मावाह्य तत्र सकलार्थकरं मुकुन्दम्।  
  
अङ्गैः समूर्तियुगशक्तियुगैः सुरेन्द्र  
वज्रादिकैर्यजतु मन्त्रिवरः क्रमेण ॥ १८.७ ॥   
  

वासुदेवः संकर्षणः प्रद्युम्नश्चानिरुद्धकः।  
स्फटिकस्वर्णदूर्वेन्द्रनीलाभा वर्णतो मताः ॥ १८.८ ॥   
  

चतुर्भुजाश्चक्रशङ्खगदापङ्कजधारिणः।  
किरीटकेयूरिणश्च पीताम्बरधरा अपि ॥ १८.९ ॥   
  

सशान्तिश्रीसरस्वत्यौ रतिश्चाश्रिदलाश्रिताः।  
अच्छपद्मरजोदुग्धदूर्वावर्णाः स्वलंकृताः ॥ १८.१० ॥   
  

आत्मान्तरात्मपरमज्ञानात्मानस्तु मूर्तयः।  
निवृत्तिश्च प्रतिष्ठा च विद्या शान्तिश्च शक्तयः ॥ १८.११ ॥   
  

ज्वलज्ज्वालासमाभाः स्युरात्माद्या मूर्तिशक्तयः।  
इति पञ्चावरणकं विधानं प्रणवोद्भवम् ॥ १८.१२ ॥   
  

इत्थं मन्त्री तारममुं जापहुतार्चा  
  
भेदैरङ्गीकृत्य च योगानपि युञ्ज्यात्।  
  
यैः संलब्ध्वा चेह समग्रां श्रियमन्ते  
शुद्धं विष्णोर्धाम परं प्राप्स्यति योगी ॥ १८.१३ ॥   
  

करपादमुखादिविहीनमना  
  
रतदृश्यमनन्यगमात्मपदम्।  
  
यमिहात्मनि पश्यति तत्त्वविद  
स्तमिमं किल योगमिति ब्रुवते ॥ १८.१४ ॥   
  

योगाप्तिदूषणपरं त्वथ कामकोप  
  
लोभप्रमोहमदमत्सरतेति षट्कम्।  
  
वैरिं जयेत्सपदि योगविदेनमङ्गै  
र्योगस्य धीरमतिरष्टभिरिष्टदैश्च ॥ १८.१५ ॥   
  

यमनियमासनपवना  
  
यामाः प्रत्याहृतिश्च धारणया।  
  
ध्यानं चापि समाधिः  
प्रोक्तान्यङ्गानि योगयोग्यानि ॥ १८.१६ ॥   
  

सत्यमहिंसा समता  
  
धृतिरस्तेयं क्षमार्जवं च तथा।  
  
वैराग्यमिति यमः स्या  
त्स्वाध्यायतपोऽर्चनाव्रतानि तथा ॥ १८.१७ ॥   
  

संतोषश्च सशौचो  
  
नियमः स्यादासनं च पञ्चविधम्।  
  
पद्मस्वस्तिकभद्रक  
वज्रकवीराह्वयं क्रमात्तदपि ॥ १८.१८ ॥   
  

रेचकपूरककुम्भक  
  
भेदात्ित्रविधः प्रभञ्जनायामः।  
  
मुञ्चेद्दक्षिणयानिल  
मथानयेद्वामया च मध्यमया ॥ १८.१९ ॥   
  

संस्थापयेच्च नाड्ये  
  
त्येवं प्रोक्तानि रेचकादीनि।  
  
षोडशतद्द्विगुणचतुः  
षष्टिकमात्राणि तानि च क्रमशः ॥ १८.२० ॥   
  

चित्तात्मैक्यधृतस्य  
  
प्राणस्य स्थानसंहृतिः स्थानात्।  
  
प्रत्याहारो ज्ञेय  
श्चैतन्ययुतस्य सम्यगनिलस्य ॥ १८.२१ ॥   
  

स्थानस्थापनकर्म  
  
प्रोक्ता स्याद्धारणेति तत्त्वज्ञैः।  
  
यो मनसि देवताया  
भावः स्यात्तस्य मन्त्रिणः सम्यक् ॥ १८.२२ ॥   
  

संस्थापयेच्च तत्रे  
  
त्येवं ध्यानं वदन्ति तत्त्वविदः।  
  
सत्तामात्रं नित्यं  
शुद्धमपि निरञ्जनं च यत्प्रोक्तम् ॥ १८.२३ ॥   
  

तत्प्रविचिन्त्य स तस्मिं  
  
श्चित्तलयः स्यात्समाधिरुद्दिष्टः।  
  
अष्टाङ्गैरिति कथितैः  
पुनराशु निगृह्यतेऽरिरात्मविदा ॥ १८.२४ ॥   
  

अथ वा शोषणदहन  
  
प्लावनभेदेन शोधिते देहे।  
  
पञ्चाशद्भिर्मात्रा  
भेदैर्विधिवत्समायमेत्प्राणान् ॥ १८.२५ ॥   
  

पञ्चाशदात्मकोऽपि च  
  
कलाप्रभेदेन तार उद्दिष्टः।  
  
तावन्मात्रायमना  
त्कलाश्च विधृता भवन्ति तत्त्वविदा ॥ १८.२६ ॥   
  

पूर्वमिडाया वदने  
  
विचिन्तयेद्धूम्रमानिलं बीजम्।  
  
तेनागतेन देहं  
प्रशोषयेत्सान्तराधिकरचरणम् ॥ १८.२७ ॥   
  

पिङ्गलया प्रतिमुञ्चे  
  
त्तथैव कार्शानवेन रक्तरुचा।  
  
प्रतिदह्य पूर्वविधिना  
मुञ्चेन्नैशाकरेण सुसितेन ॥ १८.२८ ॥   
  

संपूरयेत्सुधामय  
  
जलशीकरवर्षिणा तनुं सकलाम्।  
  
निर्माय मानसेन च  
परिपूर्णमनाश्चिरं भूयात् ॥ १८.२९ ॥   
  

सुजीर्णमितभोजनः सुखसमात्तनिद्रादिकः  
  
सुशुद्धतलसद्गृहे विरहिते च शीतादिभिः।  
  
पटाजिनकुशोत्तरे सुविशदे च मृद्वासने  
निमीलितविलोचनः प्रतिविशेत्सुखं प्राङ्मुखः ॥ १८.३० ॥   
  

प्रसारितं वामकरं निजाङ्के  
  
निधाय तस्योपरि दक्षिणं च।  
  
ऋजुः प्रसन्नो विजितेन्द्रियः स  
न्नाधारमत्यन्तसमं स्मरेत्स्वम् ॥ १८.३१ ॥   
  

तन्मध्यगतं प्रणवं  
  
प्रणवस्थं बिन्दुमपि च बिन्दुगतम्।  
  
नादं विचिन्त्य तारं  
यथावदुच्चारयेत्सुषुम्नान्तम् ॥ १८.३२ ॥   
  

तन्मध्यगतं शुद्धं  
  
शब्दब्रह्मातिसूक्ष्मतन्तुनिभम्।  
  
तेजः स्मरेच्च तारा  
त्मकमपि मूलं चराचरस्य सदा ॥ १८.३३ ॥   
  

ओंकारो गुणबीजं  
  
प्रणवस्तारो ध्रुवश्च वेदादिः।  
  
आदिरुमध्यो मपरो  
नामन्यस्य त्रिमात्रिकश्च तथा ॥ १८.३४ ॥   
  

अस्य तु वेदादित्वा  
  
त्सर्वमनूनां प्रयुज्यतेऽथादौ।  
  
योनिश्च सर्वदेहे  
भवति च स ब्रह्म सर्वसंवादे ॥ १८.३५ ॥   
  

ऋक् च तदाद्यादिः स्या  
  
त्तन्मध्यान्तं यजुश्च मान्तादिः।  
  
सामापि तस्य भेदा  
बहवः प्रोक्ता हि लोकवेदेषु ॥ १८.३६ ॥   
  

उच्चार्योच्चार्य च तं  
  
क्रमान्नयेदुपरि षड्द्वयान्तान्तम्।  
  
मनसा स्मृते यदास्मि  
न्मनो लयं याति तावदभ्यस्येत् ॥ १८.३७ ॥   
  

अथ वा बिन्दुं वर्तुल  
  
मावर्तैस्त्रिभिरुपेतमेवमिव।  
  
प्रोतं रविबिम्बेन च  
समभ्यसेत्स्रुतसुधामयं तेजः ॥ १८.३८ ॥   
  

अपमृत्युरोगपापजि  
  
दचिरेण सुसिद्धिदो नृणां योगः।  
  
अथ वा मूलाधारो  
त्थिता प्रभा बिसविभेदतन्तुनिभा ॥ १८.३९ ॥   
  

वदनामृतकरबिम्ब  
  
स्यूता ध्यातामृताम्बुलवलुलिता।  
  
स्थावरजङ्गमविषहृ  
द्योगोऽयं नात्र संदेहः ॥ १८.४० ॥   
  

अथ वा त्रिवलयबिन्दुग  
  
धाम प्रणवेन संनयेदूर्ध्वम्।  
  
पीतोर्णातन्तुनिभं  
सौषुम्नेनैव वर्त्मना योगी ॥ १८.४१ ॥   
  

तस्मिन्निधाय चित्तं  
  
विलयं गमयेद्दिनेशसंख्यान्ते।  
  
पुनरावृत्तिविहीनं  
निर्वाणपदं व्रजेत्तदभ्यासात् ॥ १८.४२ ॥   
  

अथ वादिबीजमौ पुन  
  
रुमपि विषे तमपि संहरेद्बिन्दौ।  
  
बिन्दुं नादे तमपि च  
शक्तौ शक्तिं तथैव शान्ताख्ये ॥ १८.४३ ॥   
  

तेजस्यनन्यगे चिति  
  
निर्द्वन्द्वे निष्कले सदानन्दे।  
  
सूक्ष्मे च सर्वतो मुख  
करपदनयनादिलक्षणालक्ष्ये ॥ १८.४४ ॥   
  

स्वात्मनि संहृत्यैवं  
  
करणेन्द्रियवर्गनिर्गमापेतः।  
  
निर्लीनपुण्यपापो  
निरुच्छ्वसन्ब्रह्मभूत एव स्यात् ॥ १८.४५ ॥   
  

अथ वा योगोपेताः  
  
पञ्चावस्थाः क्रमेण विज्ञाय।  
  
ताभिर्युञ्जीत सदा  
योगी सद्यः प्रसिद्धये मुक्तेः ॥ १८.४६ ॥   
  

जाग्रत्स्वप्नसुषुप्ती  
  
तुरीयतदतीतकौ पुनस्तासु।  
  
स्वैरिन्द्रियैर्यदात्मा  
भुङ्क्ते भोगान्स जागरो भवति ॥ १८.४७ ॥   
  

संज्ञारहितैरपि तै  
  
स्तस्यानुभवो भवेत्पुनः स्वप्नः।  
  
आत्मनिरुद्युक्ततया  
नैराकुल्यं भवेत्सुषुप्तिरपि ॥ १८.४८ ॥   
  

पश्यति परं यदात्मा  
  
निस्तमसा तेजसा तुरीयं तत्।  
  
आत्मपरमात्मपदयो  
रभेदतो व्याप्नुयाद्यदा योगी ॥ १८.४९ ॥   
  

तच्च तुरीयातीतं  
  
तस्यापि भेवन्न दूरतो मुक्तिः।  
  
अथ वा सूक्ष्माख्यायां  
पश्यन्त्यां मध्यमाख्यवैखर्योः ॥ १८.५० ॥   
  

ससुषुम्नाग्रकयोरपि  
  
युञ्जीयाज्जाग्रदादिभिः पवनम्।  
  
बीजोच्चारो जाग्र  
द्बिन्दुः स्वप्नः सुषुप्तिरपि नादः ॥ १८.५१ ॥   
  

शक्त्यात्मना तुरीयः  
  
शान्ते लय आत्मनस्तुरीयान्तम्।  
  
अङ्गुष्ठगुल्फजङ्घा  
जानुद्वितयं च सीवनी मेढ्रम् ॥ १८.५२ ॥   
  

नाभिर्हृदयं ग्रीवा  
  
सलम्बिकाग्रं तथैव नासाग्रम्।  
  
भ्रूमध्यललाटाग्रसु  
षुम्नाग्रं द्वादशान्तमित्येवम् ॥ १८.५३ ॥   
  

उत्क्रान्तौ परकाय  
  
प्रवेशने चागतौ पुनः स्वतनौ।  
  
स्थानानि धारणायाः  
प्रोक्तानि मरुत्प्रयोगविधिनिपुणैः ॥ १८.५४ ॥   
  

स्थानेष्वेष्वात्ममनः  
  
समीरसंयोगकर्मणोऽभ्यासात्।  
  
अचिरेणोत्क्रान्त्याद्या  
भवन्ति संसिद्धयः प्रसिद्धतराः ॥ १८.५५ ॥   
  

कण्ठे भ्रूमध्ये हृदि  
  
नाभौ सर्वाङ्गके स्मरेत्क्रमशः।  
  
लवरसमीरखवर्णै  
रनिलमहाकालवञ्चनेयं स्यात् ॥ १८.५६ ॥   
  

अवनिजलानलमारुत  
  
विहायसां शक्तिभिश्च तद्बिम्बैः।  
  
मारूप्यमात्मनश्च  
प्रतिनीत्वा तत्तदाशु जयति सुधीः ॥ १८.५७ ॥   
  

एवं प्रोक्तैर्योगै  
  
रायोजयतोऽन्वहं तथात्मानम्।  
  
अचिरेण भवति सिद्धिः  
समस्तसंसारमोचनी नित्या ॥ १८.५८ ॥   
  

इति योगमार्गभेदैः  
  
प्रतिदिनमारूढयोगयुक्तधियः।  
  
सिद्धय उपलक्ष्यन्ते  
मोक्षपुरीसंप्रवेशनद्वाराः ॥ १८.५९ ॥   
  

कम्पः पुलकानन्दौ  
  
वैमल्यस्थैर्यलाघवानि तथा।  
  
सकलप्रकाशवित्ते  
त्यष्टावस्थाः प्रसूचकाः सिद्धेः ॥ १८.६० ॥   
  

त्रैकाल्यज्ञानोहौ  
  
मनोज्ञता च्छन्दतो मरुद्रोधः।  
  
नाडीसंक्रमणविधि  
र्वाक्सिद्धिर्देहतश्च देहाप्तिः ॥ १८.६१ ॥   
  

ज्योतिःप्रकाशनं चे  
  
त्यष्टौ स्युः प्रत्ययायुजः सिद्धेः।  
  
अणिमा महिमा च तथा  
लघिमा गरिमेशिता वशित्वं च ॥ १८.६२ ॥   
  

प्राप्तिः प्राकाम्यं चे  
  
त्यष्टैश्वर्याणि योगयुक्तस्य।  
  
अष्टैश्वर्यसमेतो  
  
जीवन्मुक्तः प्रवक्ष्यते योगी।  
  
योगानुभवमहामृत  
रसपानानन्दनिर्भरः सततम् ॥ १८.६३ ॥   
  

इत्येवं प्रणवविधिः समीरितोऽयं  
  
भक्त्या तं प्रभजति यो जपादिभेदैः।  
  
संप्राप्नोत्यनुततनित्यशुद्धबुद्धं  
तद्विष्णोः परमतरं पदं नराग्र्यः ॥ १८.६४ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे अष्टादशः पटलः ॥   
  
