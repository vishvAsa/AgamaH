+++
title = "०७"

+++


अथाक्षराणामधिदेवतायाः  
  
समस्तबोधस्थितिदीपिकायाः।  
  
अशेषदुःखप्रशमाय नृ़णां  
वक्ष्येऽजपादेः प्रवरं विधानम् ॥ ७.१ ॥   
  

ब्रह्मा स्यादृषिरीरितः सुमतिभिर्गायत्रमुक्तं च त  
  
च्छन्दस्त्वेऽपि सरस्वती निगदिता तन्त्रेषु तद्देवता।  
  
आद्यन्तस्वरषट्कलघ्वपरयोरन्तस्थितैः कादिभि  
र्वर्गैर्यान्तगतैः क्रमेण कथितान्यस्याः षडङ्गानि च ॥ ७.२ ॥   
  

पञ्चाशद्वर्णभेदैर्विहितवदनदोःपादयुक्कुक्षिवक्षो  
  
देशां भास्वत्कपर्दाकलितशशिकलामिन्दुकुन्दावदाताम्।  
  
अक्षस्रक्कुम्भचिन्तालिखितवरकरां त्रीक्षणां पद्मसंस्था  
मच्छाकल्पामतुच्छस्तनजघनभरां भारतीं तां नमामि ॥ ७.३ ॥   
  

काननवृत्तद्व्यक्षि  
  
श्रुतिनोगण्डोष्ठदन्तमूर्धास्ये।  
  
दोःपत्संध्यग्रेषु च  
पार्श्वद्वयपृष्ठनाभिजठरेषु ॥ ७.४ ॥   
  

हृद्दोर्मूलापरगल  
  
कक्षेषु हृदादिपाणिपादयुगे।  
  
जठराननयोर्व्यापक  
संज्ञा न्यस्येदथाक्षरान्क्रमशः ॥ ७.५ ॥   
  

संदीक्षितो विमलधीर्गुरुणानुशिष्टो  
  
लक्षं न्यसेत्सुनियतः प्रजपेच्च तावत्।  
  
अन्ते हुतं प्रतिहुनेन्मधुरत्रयाक्तैः  
शुद्धैस्तिलैरभियजेद्दिनशोऽक्षरेशीम् ॥ ७.६ ॥   
  

व्योमाविः स चतुर्दशस्वरविसर्गार्णस्फुरत्कर्णिकं  
  
किञ्जल्कालिखितस्वरं प्रतिदलप्रारब्धवर्गाष्टकम्।  
  
क्ष्माबिम्बेन च सप्तमार्णवयुजाश्राशासु संवेष्टितं  
वर्णाब्जं शिरसि स्मृतं विषगदप्रध्वंसि मृत्युंजयम् ॥ ७.७ ॥   
  

प्रविधाय पद्ममिति पीठमथो  
  
कथितक्रमेण विधिनाभियजेत्।  
  
नवभिश्च शक्तिभिरमुत्र समा  
वरणैः समर्चयतु वर्णतनुम् ॥ ७.८ ॥   
  

मेधा प्रज्ञा प्रभा विद्या  
  
धीर्धृतिस्मृतिबुद्धयः।  
  
विद्येश्वरीति संप्रोक्ता  
भारत्या नव शक्तयः ॥ ७.९ ॥   
  

अङ्गान्यादौ तदनु च कलायुग्मशश्चाष्टवर्गा  
  
न्ब्रह्माण्यादीञ्छतमखमुखानप्यथो लोकपालान्।  
  
मुख्यैर्ग्रन्थैः प्रवरकुसुमैर्धूपदीपैर्निवेद्यै  
र्वर्णाञ्जापि यजतु दिनशो भारतीं भक्तिनम्रः ॥ ७.१० ॥   
  

ब्रह्माणी माहेशी  
  
कौमारी वैष्णवी च वाराही।  
  
इन्द्राणी चामुण्डी  
समहालक्ष्मीति मातरः प्रोक्ताः ॥ ७.११ ॥   
  

वर्गस्वरयाद्यंशाः  
  
क्रमेण कलधौतरजतताम्राः स्युः।  
  
इति रचितं रुचकमिदं  
साधकसर्वार्थदायि सततं स्यात् ॥ ७.१२ ॥   
  

त्रिवारमम्भः परिजप्तमेतया  
  
पिबेद्दिनादावपि विद्यया सुधीः।  
  
अनेडमूकोऽपि कवित्वगर्वितः  
परां च कीर्तिं लभतेऽर्कमासतः ॥ ७.१३ ॥   
  

कमलोद्भवौषधिरसेव च या  
  
पयसा च पक्वमथ सर्पिरपि।  
  
अयुताभिजप्तममुना दिनशो  
लिहतां कविर्भवति वत्सरतः ॥ ७.१४ ॥   
  

वर्णौषध्याश्रिताभिः कलशममलधीरद्भिरापूरयित्वा  
  
प्रातस्तेनाभिषिञ्चेद्दशशतपरिजप्तेन यं वापि मासम्।  
  
स स्यान्मेधेन्दिरायुःप्रशमकवियशो विश्वसंवादयुक्तो  
नारी वन्ध्यापि नानागुणगणनिलयं पुत्रवर्यं प्रसूते ॥ ७.१५ ॥   
  

आधारोद्यच्छक्तिबिन्दूत्थिताया  
  
वक्त्रे मूर्धेन्दुग्रसन्त्याः प्रभायाः।  
  
क्षाद्यान्तार्णान्पातयेद्वह्निसोम  
प्रोतान्मन्त्री मुच्यते रोगजातैः ॥ ७.१६ ॥   
  

विन्यासैरथ सजपैर्हुताशनाद्यै  
  
र्ध्यानैश्च प्रभजति भारतीं नरो यः।  
  
स श्रीमान्भवति च मङ्क्षु काव्यकर्ता  
क्ष्वेलादीञ्जयति जरापमृत्युरोगान् ॥ ७.१७ ॥   
  

कलाः कलानादभवा वदन्त्यजाः  
  
कचादिवर्णानुभवाष्टतादिकान्।  
  
पयादिकान्माक्षरजाश्च बिन्दुजाः  
क्रमादनन्तावधिकास्तु षादिकान् ॥ ७.१८ ॥   
  

कुर्यात्कलाभिराभि  
  
र्मन्त्री दिनशस्तनौ तथा न्यासम्।  
  
सांनिध्यकृत्समर्थः  
प्रतिमाकलशादिषु प्रविज्ञेयः ॥ ७.१९ ॥   
  

मन्त्रोद्धारविधाने  
  
वर्णव्यत्यासक्लृप्तिरुद्दिष्टा।  
  
आभिः श्रीकण्ठादि  
प्रोक्तैर्वा नामभिर्विशेषज्ञैः ॥ ७.२० ॥   
  

अष्टाक्षरोक्तमनुवर्यविशिष्टमूर्तिं  
  
संस्मृत्य विष्णुमपि मन्त्रितमो यथावत्।  
  
वर्णैर्न्यसेदपि पुरैव च केशवादि  
मूर्त्या युतैर्वपुषि भक्तिभरावनम्रः ॥ ७.२१ ॥   
  

रुद्रादीञ्छक्तियुतान्न्यस्ये  
  
द्याद्यांस्त्वगादिधातुयुगान्।  
  
श्रीकण्ठादौ विद्वा  
न्वर्णान्प्राग्बीजसंयुतान्वापि ॥ ७.२२ ॥   
  

सिन्दूरकाञ्चनसमोभयभागमर्ध  
  
नारीश्वरं गिरिसुताहरभूषचिह्नम्।  
  
पाशाभयाक्षवलयेष्टदहस्तमेवं  
स्मृत्वा न्यसेत्सकलवाञ्छितवस्तुसिद्ध्यै ॥ ७.२३ ॥   
  

शक्त्या शक्तिश्रीभ्यां  
  
शक्तिश्रीक्लीभिरन्वितैर्वर्णैः।  
  
श्रीशक्तियुगशराद्यै  
रथवाभिहितः समृद्धये न्यासः ॥ ७.२४ ॥   
  

अथानया पञ्चविभेदभिन्नया  
  
प्रपञ्चयागस्य विधिः प्रवक्ष्यते।  
  
कृते तु यस्मिन्निह साधकोत्तमाः  
प्रयान्ति निर्वाणपदं तदव्ययम् ॥ ७.२५ ॥   
  

पूर्वं महागणपतिं स्वविधानसिद्ध  
  
रूपं च साङ्गमपि सावरणं विचिन्त्य।  
  
बीजेन संयुतमृचा प्रजपेत माला  
मन्त्रं निजेष्टविधयेऽवहितो यथावत् ॥ ७.२६ ॥   
  

स चतुश्चत्वारिंश  
  
द्वारं बीजं तथैकवारमृचम्।  
  
प्रजपेच्चतुरावृत्त्या  
मालापूर्वं मनुं च मन्त्रितमः ॥ ७.२७ ॥   
  

स मुनिश्छन्दोदैवत  
  
मपि साङ्गं मातृकां च विन्यस्येत्।  
  
प्रागभिहितेन विधिना  
वारत्रितयं गृहांश्च सप्त तथा ॥ ७.२८ ॥   
  

वदने च बाहुपाद  
  
द्वितये जठरे च वक्षसि यथावत्।  
  
अर्काद्यान्विन्यस्ये  
त्क्रमेण मन्त्री स्वरादिवर्गेशान् ॥ ७.२९ ॥   
  

तारश्च शक्तिरजपा परमात्मबीजं  
  
वह्नेःप्रिया च गदिता इति पञ्चमन्त्राः।  
  
एभिस्त्रितीयलिपिभिः कथितः प्रपञ्च  
यागाह्वयो हुतविधिः सकलार्थदायी ॥ ७.३० ॥   
  

ब्रह्मा स्यादृषिरस्य  
  
च्छन्दः परमान्विता च गायत्री।  
  
सकलपदार्थसदर्थं  
परिपूर्णं देवता परंज्योतिः ॥ ७.३१ ॥   
  

जायाग्नेर्हृदयमथो शिरश्च सोऽहं  
  
हंसात्मा त्वथ च शिखा स्वयं च वर्म।  
  
ताराख्यं स्वमुदितमीक्षणं तथास्त्रं  
प्रोक्तं स्याद्धरिहरवर्णमङ्गमेवम् ॥ ७.३२ ॥   
  

अत्राकारहकाराद्यावाद्यौ शान्तान्त्यकौ मनू।  
हकारश्चाप्यकारश्च बिन्दुः सर्गी च साक्षरः ॥ ७.३३ ॥   
  

साकारश्चात्ममन्त्रः षडिन्द्रियात्मक उच्यते।  
सकारौकारहकारा बिन्दुः पञ्चार्णको मनुः ॥ ७.३४ ॥   
  

करणात्मसमायुक्तः परमात्माह्वयो मनुः।  
  
स्वाकारैर्हदीर्घाभ्यां वह्निजायामनुर्मतः।  
वागादीन्द्रियसंभिन्नः सोऽयं पञ्चाक्षरात्मकः ॥ ७.३५ ॥   
  

ब्रह्मा बृहत्तया स्या  
  
त्परमपदेन प्रकाशितः प्रवरः।  
  
गायकसंत्राणनतो  
गायत्रं समुनिनिगदितं छन्दः ॥ ७.३६ ॥   
  

परमन्यदतिशयं वा  
  
ज्योतिस्तेजो निरूपितेऽन्यद्यत्।  
  
अतिशायि च नितरामिति  
कथितैवं देवता परंज्योतिः ॥ ७.३७ ॥   
  

स्वेति स्वर्गः स्वेति चात्मा समुक्तो  
  
हेत्याहुतिर्हेति विद्याद्गतिं च।  
  
स्वर्गात्मावध्यातता धामशाखा  
वह्नेर्जाया यत्र हूयेत सर्वम् ॥ ७.३८ ॥   
  

स इति परततं परं तु तेज  
  
स्त्वहमिति मय्युदिते मनोऽस्य यत्र।  
  
तदिति सकलचित्प्रकाशरूपं  
कथितमिदं शिरसोऽपि मन्त्रमेवम् ॥ ७.३९ ॥   
  

हमिति प्रकाशितोऽहं  
  
स इति च सकलप्रकाशनिर्वाणम्।  
  
अतुलमनुष्णमशीतं  
यत्तदितीत्थं प्रकाशितेह शिखा ॥ ७.४० ॥   
  

प्रतिमथ्य गुणत्रयानुबद्धं  
  
सकलं स्थावरजङ्गमाभिपूर्णम्।  
  
स्वगुणैर्निजबिन्दुसन्ततात्मा  
खिललोकस्थितिवर्ममन्त्रमुक्तम् ॥ ७.४१ ॥   
  

आद्यैस्त्रिभेदैस्तपनान्तिकैर्य  
  
त्सृजत्यजस्रं जगतोऽस्य भावम्।  
  
तेजस्तदेतन्मनुवर्यकस्य  
नेत्रत्रयं सन्त उदाहरन्ति ॥ ७.४२ ॥   
  

हृंकाराख्या धातु  
  
र्हरणार्थे साधकानभीष्टानि।  
  
संहरतीह यदेत  
त्तेजोरूपं तदस्त्रमन्त्रं स्यात् ॥ ७.४३ ॥   
  

यदा लिपिविहीनोऽयं तदात्माष्टाक्षरः स्मृतः।  
एतत्सर्वप्रपञ्चस्य मूलमष्टाक्षरं स्मृतम् ॥ ७.४४ ॥   
  

प्रपञ्चयागस्त्वमुना कृतो न्यासविधिः स्मृतः।  
वर्णैर्देहेऽनले द्रव्यैः कुर्याद्धुतविधिं द्विधा ॥ ७.४५ ॥   
  

मातृकान्यासवत्सार्थं लिपिनाष्टाक्षरेण तु।  
नित्यं न्यसेत्संयतात्मा पञ्चाशद्वारमुत्तमम् ॥ ७.४६ ॥   
  

पञ्चज्ञानेन्द्रियाबद्धाः सर्वास्तु लिपयो मताः।  
ताभिरारात्तनं सर्वं तत्तदिन्द्रियगोचरम् ॥ ७.४७ ॥   
  

स्मर्तव्याशेषलोकान्तर्वर्ति यत्तेज ऐश्वरम्।  
ब्रह्माग्नौ जुहुयात्तस्मिन्सदा सर्वत्र वर्तिनि ॥ ७.४८ ॥   
  

ब्रह्मात्मभिर्महामन्त्रैर्ब्रह्मविद्भिः समाहितैः।  
ब्रह्माग्नौ ब्रह्महविषा हुतं ब्रह्मार्पणं स्मृतम् ॥ ७.४९ ॥   
  

एवं वर्णविभेदभिन्नमदृढं मांसान्त्रमज्जावृतं  
  
देहं तत्क्षरमक्षरे सुविशदे सर्वत्र वर्तिन्यथ।  
  
हुत्वा ब्रह्महुताशने विमलधीस्तेजःस्वरूपी स्वयं  
भूत्वा सर्वमनुं जपेदभियजेद्ध्यायेत्तथा तर्पयेत् ॥ ७.५० ॥   
  

शुद्धश्चापि सबिन्दुकस्त्वथ कलायुक्केशवाद्यस्तथा  
  
श्रीकण्ठादियुतश्च शक्तिकमलामारैस्तथैकैकशः।  
  
न्यासास्ते दशधा पृथङ् निगदिताः स्युर्ब्रह्मयागान्तिकाः  
सर्वे साधकसिद्धिसाधनविधौ संकल्पकल्पद्रुमाः ॥ ७.५१ ॥   
  

प्रपञ्चयागस्तु विशेषतो विप  
  
त्प्रपञ्चसंसारविशेषयापकः।  
  
परश्च नित्यं भजतामयत्नतः  
परस्य चार्थस्य निवेदकस्तथा ॥ ७.५२ ॥   
  

द्रव्यैर्यथा यैः क्रियते प्रपञ्च  
  
यागक्रिया तानि तथैव संपत्।  
  
यास्वप्यवस्थासु च ताश्च कृत्वा  
प्राप्नोति यत्तत्कथयामि सर्वम् ॥ ७.५३ ॥   
  

प्रोक्तक्रमेण विघ्ना  
  
दिकमपि हुत्वा क्रमेण मन्त्रितमः।  
  
एकावृत्त्या जुहुया  
त्प्रपञ्चयागाह्वयं घृतेन ततः ॥ ७.५४ ॥   
  

अश्वत्थोदुम्बरजाः  
  
प्लक्षन्यग्रोधसंभवाः समिधः।  
  
तिलसर्षपदौग्धघृता  
न्यष्ट द्रव्याणि संप्रदिष्टानि ॥ ७.५५ ॥   
  

एतैर्जुहोति नियुताधिकलक्षसंख्यं  
  
मन्त्री ततोऽर्धमथवापि तदर्धकं यः।  
  
स त्वैहिकीं सकलसिद्धिमवाप्य वाञ्छा  
योग्यां पुनः परतरां च परत्र याति ॥ ७.५६ ॥   
  

एकद्विकत्रिकचतुष्कशताभिवृत्त्या  
  
तांस्तान्समीक्ष्य विकृतिं प्रजुहोतु मन्त्री।  
  
क्षुद्रग्रहारिविषमज्वरभूतयक्ष  
रक्षःपिशाचजनिते महति प्रकोपे ॥ ७.५७ ॥   
  

द्वादशसहस्रमथवा  
  
तद्द्विगुणं च चतुर्गुणं वाथ।  
  
जुहुयात्क्षुद्रग्रहरिपु  
विषमज्वरभूतसंभवे कोपे ॥ ७.५८ ॥   
  

अयथाप्रतिपत्तिमन्त्रकाणां  
  
प्रजपात्स्यादिह विस्मृतिर्नराणाम्।  
  
शमयेदचिरात्सहस्रवृत्त्या  
मतिमान्वस्तुभिरेभिरेव जुह्वन् ॥ ७.५९ ॥   
  

एतैः सहस्रद्वितयाभिवृत्त्या  
  
जुहोति यस्तु क्रमशो यथावत्।  
  
जयेत्क्षणेनैव स विस्मृतीश्च  
सापस्मृतीः शापभवांश्च दोषान् ॥ ७.६० ॥   
  

मधुरत्रयावसिक्तै  
  
रेतैर्लक्षं जुहोति यो मन्त्री।  
  
तस्य सुराधिपविभवो  
महदृद्ध्या तृणलवायते नचिरात् ॥ ७.६१ ॥   
  

लक्षं तदर्धकं वा  
  
मधुरत्रयसंयुतैर्हुनेदेतैः।  
  
अब्दत्रयादथार्वा  
क्त्रिभुवनमखिलं वशे कुरुते ॥ ७.६२ ॥   
  

वश्यादीन्यपि कर्मा  
  
ण्यभिकाङ्क्षन्नेभिरेव सद्द्रव्यैः।  
  
जुहुयात्कार्ये गुरुता  
लाघवमभिवीक्ष्य योग्यपरिमाणम् ॥ ७.६३ ॥   
  

लक्षं तिलानां जुहुयाद्यवानां  
  
शान्त्यै श्रियेऽथो नलिनैश्च तावत्।  
  
दौग्ध्येन पुष्ट्यै यशसे घृतेन  
वश्याय जातीकुसुमैश्च लोणैः ॥ ७.६४ ॥   
  

शालीतण्डुलचूर्णकैस्त्रिमधुरासिक्तैः स्वसाध्याकृतिं  
  
कृत्वाष्टोर्ध्वशताख्यमस्य शितधीः प्राणान्प्रतिष्ठाप्य च।  
  
न्यासोक्तक्रमतो निशासु जुहुयात्तां सप्तरात्रं नरो  
नारीं वा वशमेति मङ्क्षु विधिना तेनैव लोणेन वा ॥ ७.६५ ॥   
  

पञ्चाशदौषधिविपाचितपञ्चगव्य  
  
जाते घृतेन शतवृत्ति हुनेद्धटाग्नौ।  
  
तावत्प्रजप्य विधिनाभिसमर्च्य सिद्धं  
भस्माददीत सकलाभ्युदयावहं तत् ॥ ७.६६ ॥   
  

अनुदिनमनुलिंम्पेत्तेन किंचित्समद्या  
  
त्तिलकमपि विदध्यादुत्तमाङ्गे क्षिपेच्च।  
  
अनुततदुरितापस्मारभूतापमृत्यु  
ग्रहिविषरहितः स्यात्प्रीयते च प्रजाभिः ॥ ७.६७ ॥   
  

एकादशार्धकणिकां वरकाञ्चनस्य  
  
दद्यात्तदैव गुरवेऽथ सहस्रहोमे।  
  
अर्धोर्ध्वपञ्चकणिका द्विकणा च सार्धा  
स्याद्दक्षिणेह कथिता मुनिभिस्त्रिधैव ॥ ७.६८ ॥   
  

निजेप्सितं दिव्यजनैः सुरद्रुमा  
  
त्समस्तमेव प्रतिलभ्यते यथा।  
  
प्रपञ्चयागादपि साधकैस्तथा  
करप्रचेयाः सकलार्थसंपदः ॥ ७.६९ ॥   
  

अथ हितविधये विदुषां  
  
वक्ष्ये प्राणाग्निहोत्रविहितविधिम्।  
  
बद्ध्वा पद्मासनमृजु  
कायो मन्त्री विशेत्पुरोवदनः ॥ ७.७० ॥   
  

शक्तेः सत्त्वनिबद्धमध्यमथ तन्मायारजोवेष्टितं  
  
प्राग्रक्षोऽनिलदिग्गताश्रजठरं मध्ये च नाभेरधः।  
  
मध्यप्राग्वरुणेन्द्रयाम्यलसितैः कुण्डैर्ज्वलद्वह्निभिः  
मूलाधारमनारतं समतलं योगी स्मरेत्सिद्धये ॥ ७.७१ ॥   
  

मध्येन्द्रवरुणशशियम  
  
दिग्गतानि क्रमेण कुण्डानि।  
  
आवसथजसभ्याहवनी  
यान्वाहार्यगार्हपत्यानि ॥ ७.७२ ॥   
  

चिद्रूपात्सकलप्रभाप्रभवकान्मूलप्रकृत्यात्मनः  
  
कल्पार्कात्प्रतिलोमतोऽमृतमयीं ज्योतीरुचाच्छां धिया।  
  
स्पृष्टामक्षरमालिकां तु जुहुयात्कुण्डेषु तेषु क्रमा  
त्कल्पान्ताग्निशिखास्फुरत्कुहरकेष्वास्रावितां वर्णशः ॥ ७.७३ ॥   
  

क्षाद्यास्ते सप्तवर्गा मरकतपशुमेदाह्वनीलाभवर्णा  
  
भूयः स्युर्विद्रुमाभाः कुलिशसमरुचः पुष्यवैडूर्यभासः।  
  
सर्वे ते पञ्चशोभी स्रवदमृतमया व्यापकाः स्पर्शसंज्ञा  
मुक्तामाणिक्यरूपाः सुमतिभिरुदिताश्चाष्टशः स्युः स्वराख्यः ॥ ७.७४ ॥   
  

एतानि केतोरमृताकरारे  
  
र्मन्दस्य रक्तस्य च भार्गवस्य।  
  
गुरुज्ञसोमांशुमतां क्रमेण  
नवानि रत्नानि विदुर्नवानाम् ॥ ७.७५ ॥   
  

इत्येवं हुतविधिमन्वहं दिनादौ  
  
ये सम्यग्विदधति मन्त्रिणः शतार्धम्।  
  
ते रत्नैरपि कनकांशुकैः सधान्यैः  
संपन्नाः सकलजगत्प्रिया भवन्ति ॥ ७.७६ ॥   
  

अन्त्यशवर्गान्त्यासे  
  
वामश्रवणान्यथावसथजाते।  
  
असितपवर्गचतुर्थां  
सूक्ष्माः सभ्याह्वये च सश्रोत्राः ॥ ७.७७ ॥ ।  
  

हलयुतवर्गतृतीयौ  
  
पराः सशान्तीश्च पश्चिमे वह्नौ।  
  
भृगुरेफफादिपञ्चक  
सद्यातिथिलोचनानि सव्येऽग्नौ ॥ ७.७८ ॥   
  

मज्जात्वग्वर्गादिक  
  
भौतिकभाराह्वयप्रतिष्ठांश्च।  
  
गार्हपत्ये जुहुया  
दित्युक्तं होमकर्मवर्णानाम् ॥ ७.७९ ॥   
  

व्योम्ना मध्ये स्थितेऽग्नावखिलमविरतं शब्दमैन्द्रेऽनिलेन  
  
स्पर्शं स्वेनैव रूपं पुनरपरभवे सौम्यजेऽद्भी रसं च।  
  
याम्ये गन्धं पृथिव्योभयरुचिरुचिरैरक्षरौघैर्हुनेद्यो  
मन्त्री स्यात्सर्ववेद्यप्रतिमथनसमुद्भासितप्रत्यगात्मा ॥ ७.८० ॥   
  

सतारशक्त्याद्यजपान्तमेवं  
  
हुत्वा महात्माथ शतार्धसंख्यम्।  
  
विन्यस्य तावच्च तथैव सूत्र  
मात्राकृतिर्नित्यतनुश्च भूयात् ॥ ७.८१ ॥   
  

कल्पादित्यमुखस्वमूलविलसत्कल्पानलान्तस्फुर  
  
च्चन्द्रार्कग्रहकालभूतभुवनब्रह्मेशविष्ण्वादिकः।  
  
अव्यक्तोऽक्षरसंज्ञकोऽमृतमयस्तेजोद्वयोद्यत्प्रभो  
नित्यानन्दमयस्त्वनादिनिधनो यः स्यात्स हंसात्मकः ॥ ७.८२ ॥   
  

अनुदिनममुना भजतां  
  
विधिनाहारक्रियासु मन्त्रविदां।  
  
प्राणाद्याः स्युर्मरुतो  
गार्हपत्यादिकानि कुण्डानि ॥ ७.८३ ॥   
  

सप्तम्यन्तां च कुण्डाख्यामाख्यां च मरुतामपि।  
हिरण्या गगना रक्ता कृष्णाभिर्वर्णमीरयेत् ॥ ७.८४ ॥   
  

ससुप्रभाभिः सहिताः शुचयः पावका इति।  
अग्निं विहृत्य चेत्येवमात्मानमुपचर्य च ॥ ७.८५ ॥   
  

ऊर्ध्वाधस्तिर्यगूर्ध्वाधस्तिर्यक्सममथो वदेत्।  
गच्छतूक्त्वा ठयुग्मं च पञ्चाग्नीन्संस्मरेत्ततः ॥ ७.८६ ॥   
  

हुताहुतिसमुद्दीप्तशिखासंयुक्तरोचिषः।  
गार्हपत्यादिकं भूय उपचर्यान्तमेव च ॥ ७.८७ ॥   
  

मन्त्रं सर्वमनुक्रम्य जिह्वाः संस्मृत्य सर्वशः।  
बहुरूपां तु संकल्प्य पञ्चानलशिखायुताम् ॥ ७.८८ ॥   
  

अहं वैश्वानरो भूत्वा जुहोम्यन्नं चतुर्विधम्।  
पचाम्येवं विधानेनेत्यापूर्णं संयतेन्द्रियः ॥ ७.८९ ॥   
  

तूष्णीं हुत्वा पिधायाद्भिरुपस्पृश्य विधानतः।  
आरभ्य मूलाधारं स्वमामस्तकमनुस्मरेत् ॥ ७.९० ॥   
  

क्षेत्रज्ञसंज्ञकममुं प्रकृतिस्थमाद्यं  
  
व्याप्तद्विसप्तभुवनान्तमनन्तमेकम्।  
  
पञ्चाननाग्निरसनापरिदत्तशुद्ध  
सांनाय्यतर्पितमतर्कितमात्मरूपम् ॥ ७.९१ ॥   
  

संचिन्त्य क्षरितामृताक्षरशतार्धाम्भोऽवसिक्तं हवि  
  
स्तैर्जप्त्वा कुटिलान्तराधिरधिकं संदीप्तपञ्चानलः।  
  
सायंप्रातरनेन होमविधिना भोज्यानि नित्यं भज  
न्प्राणी न प्रमदोदरं प्रविशति प्राणाग्निहोत्री पुनः ॥ ७.९२ ॥   
  

इति तव सषडङ्गवेदशास्त्रा  
  
द्युपहितसर्वविकारसंघमाहुः।  
  
तनुरियमुदिता विरिञ्चविश्व  
स्थितिलयसृष्टिकरीह वर्णमाला ॥ ७.९३ ॥   
  

इति जगदनुषक्तां तामिमां वर्णमालां  
  
न्यसत जपत भक्त्या जुह्वताभ्यर्चयीत।  
  
निरुपमकवितायुःकीर्तिकान्तीन्दिराप्त्यै  
सकलदुरितरोगोच्छित्तये मुक्तये च ॥ ७.९४ ॥   
  

इतीरिता सकलजगत्प्रभाविनी  
  
क्रमोत्क्रमक्रमगुणितार्णमालिका।  
  
अभीष्टसाधनविधये च मन्त्रिणां  
भवेन्मनुप्रतिपुटिताक्षमालिका ॥ ७.९५ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे सप्तमः पटलः ॥   
  
