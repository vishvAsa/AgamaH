+++
title = "२३"

+++


अथ प्रवक्ष्यामि नृसिंहमन्त्र  
  
स्यानुष्टुभः संग्रहतो विधानम्।  
  
साङ्गं सजापं सहुतक्रमं च  
सार्चाविधानं निजवाञ्छिताप्त्यै ॥ २३.१ ॥   
  

उग्रं वीरयुतं महान्तिकमथो विष्णुं ज्वलन्तान्वितं  
  
संप्रोक्त्वाथ च सर्वतोमुखनृसिंहार्णं तथा भीषणम्।  
  
भद्रं मृत्युयुतं च मृत्युमपि च प्रोक्त्वा नमाम्या युतं  
भूयोऽहंपदमुद्धरेन्मनुमिमं मन्त्री समस्तार्थकम् ॥ २३.२ ॥   
  

ब्रह्मा प्रजापतिर्वा  
  
प्रोक्त ऋषिर्नारदश्च विद्वद्भिः।  
  
छन्दोऽनुष्टुबुदाहृत  
मथ विष्णुर्देवता नृसिंहाख्यः ॥ २३.३ ॥   
  

वर्णैश्चतुर्भिरुदितं हृदयं शिरश्च  
  
तावद्भिरष्टभिरथास्य शिखा प्रदिष्टा।  
  
षड्भिश्च वर्म नयनं च चतुर्भिरस्त्रं  
प्रोक्तं क्रमेण मनुनाक्षरशः षडङ्गम् ॥ २३.४ ॥   
  

सशिरोललाटदृग्युग  
  
मुखकरपदसंधिकेषु साग्रेषु।  
  
उदरहृदोर्गलपार्श्वे  
ष्वपरे ककुदि क्रमान्न्यसेद्वर्णान् ॥ २३.५ ॥   
  

प्रतिपत्तिरस्य चोक्ता  
  
प्रसन्नता क्रूरता विशेषेण।  
  
द्विविधा प्रसन्नया स्या  
त्साधनपूजान्यया प्रयोगविधिः ॥ २३.६ ॥   
  

जान्वोरासक्ततीक्ष्णस्वनखरुचिलसद्बाहुसंस्पृष्टकेश  
  
श्चक्रं शङ्खं च दोर्भ्यां दधदनलसमज्योतिषा भग्नदैत्यः।  
  
ज्वालामालापरीतं रविशशिदहनत्रीक्षणं दीप्तजिह्वं  
दंष्ट्रोग्रं धूतकेशं वदनमपि वहन्पातु वो नारसिंहः ॥ २३.७ ॥   
  

उद्यद्भास्वत्सहस्रप्रभमशनिनिभत्रीक्षणैर्विक्षरन्तं  
  
वह्नीनह्नाय विद्युत्ततिविततसटाभीषणं भूषणैश्च।  
  
दिव्यैरादीप्तदेहं निशितनखलसद्बाहुदण्डैरनेकैः  
संभिन्नं भिन्नदैत्येश्वरतनुमतनुं नारसिंहं नमामि ॥ २३.८ ॥   
  

नरसिंहममुं धियैव पूर्वं  
  
प्रणिपत्यार्घ्यकपाद्यसाचमाद्यैः।  
  
प्रयजेत्सहगन्धपुष्पधूपा  
दिभिरेवं प्रवरैश्च नृत्तगीतैः ॥ २३.९ ॥   
  

सुविशदमतिरथ बहिरपि  
  
सम्यक्संपूज्य वैष्णवं पीठम्।  
  
तत्रावाह्य च नरहरि  
मुपचारैः सम्यगर्चयेत्प्रवरैः ॥ २३.१० ॥   
  

अङ्गैः प्रथमावृतिरपि  
  
पक्षीन्द्रानन्तशर्वकमलभवैः।  
  
सश्रीह्रीधृतिपुष्टिभि  
रपरोक्ता लोकपालकैरन्या ॥ २३.११ ॥   
  

प्राक्प्रत्यग्यमशशिनां  
  
दिगाश्रया मूर्तयोऽनलादिषु च।  
  
स्युः शक्तय इत्येवं  
भक्त्या परया युतोऽर्चयेद्देवम् ॥ २३.१२ ॥   
  

द्वात्रिंशके सहस्रै  
  
रधिकृतिरयुतैर्भवेत्पुरश्चरणम्।  
  
तावद्भिस्तावद्भि  
र्लक्षैः सिद्धिः समीरितास्य मनोः ॥ २३.१३ ॥   
  

विकृतिद्विगुणसहस्रै  
  
र्जुहुयादाज्यान्वितैश्च दुग्धान्नैः।  
  
जपसंपूर्तौ मन्त्री  
दिनशः संपूजयेच्च नरसिंहम् ॥ २३.१४ ॥   
  

विधाय तद्बीजविशिष्टकर्णिकं  
  
चतुश्चतुर्वर्णलसद्दलाष्टकम्।  
  
सुलक्षितं मण्डलमन्यलक्षणै  
र्निधाय तस्मिन्कलशं प्रपूर्य च ॥ २३.१५ ॥   
  

यथोक्तमार्गेण समर्च्य साष्टकं  
  
सहस्रसंख्यं प्रजपेन्मनुं ततः।  
  
त्रिरुच्चरन्मन्त्रमथाभिषेचये  
द्यमेष मृत्योर्विनिवर्तते मुखात् ॥ २३.१६ ॥   
  

वर्णान्तानलभुवना  
  
र्धेन्दुभिरुक्तं नृसिंहबीजमिदम्।  
  
तन्नास्ति सम्यगमुना  
मन्त्रविदा साधितेन यदसाध्यम् ॥ २३.१७ ॥   
  

विभवानुरूपतोऽस्मै  
  
दातव्या दक्षिणा च निजगुरवे।  
  
प्राणप्रदानकर्त्रे  
न तु कार्यं वित्तशाठ्यममलधिया ॥ २३.१८ ॥   
  

संप्रीणयित्वा गुरुमात्मशक्त्या  
  
संभोजयेद्विप्रवरान्यथावत्।  
  
स त्वैहिकीं सिद्धिमवाप्य शुद्धं  
परं परत्रापि पदं समेति ॥ २३.१९ ॥   
  

दूर्वात्रिकैरष्टसहस्रसंख्यै  
  
राराध्य मन्त्री जुहुयादथाप्सु।  
  
शान्तिं प्रयान्त्येव तदोपसर्गा  
आपो हि शान्ता इति च श्रुतिः स्यात् ॥ २३.२० ॥   
  

उत्पाते महति सति ह्युपद्रवाणां  
  
होमोऽयं भवति च शान्तिदो नराणाम्।  
  
यद्वान्यन्निजमनसेप्सितं च कामं  
तच्चाप्नोत्यखिलनृणां प्रियश्च भूयात् ॥ २३.२१ ॥   
  

दुःस्वप्नेष्वपि दृष्टे  
  
ष्ववशिष्टा जाग्रता निशा नेया।  
  
जपमानमन्त्रशक्त्या  
सुस्वप्नो भवति तत्क्षणादेव ॥ २३.२२ ॥   
  

चरन्वने दुष्टमृगाहिचोर  
  
व्यालाकुले मन्त्रममुं जपेद्यः।  
  
असाधितं साधितमेव तस्य  
न विद्यते भीर्बहुरूपजाता ॥ २३.२३ ॥   
  

जप्तेनाष्टसहस्रं  
  
कलशेनाप्यहिविषार्तमभिषिञ्चेत्।  
  
अतिविषमेण विषेणा  
प्यसौ विमुक्तः सुखी भवति ॥ २३.२४ ॥   
  

मूषिकलूतावृश्चिक  
  
बहुपादाद्युत्थितं विषं शमयेत्।  
  
अष्टोत्तरशतजापा  
न्मनुरयमभिमन्त्रितं च भस्माद्यम् ॥ २३.२५ ॥   
  

सशिरोक्षिकण्ठदद्गल  
  
कुक्षिरुजाज्वरविसर्पवमिहिक्काः।  
  
मन्त्रौषधाभिचारक  
कृतान्विकारानयं मनुः शमयेत् ॥ २३.२६ ॥   
  

नरहरिवपुषात्मना गृहीतं  
  
हरिणशिशुं निजवैरिणं विचिन्त्य।  
  
क्षिपतु गगनतः क्षितौ सुदूरं  
यमनुदिनं प्रतिचाट्यते समासात् ॥ २३.२७ ॥   
  

यां च दिशं प्रति मनुना  
  
क्षिप्तोऽसौ तां दिशं प्रयात्यचिरात्।  
  
पुत्रकलत्रधनादीं  
स्त्यक्त्वा त्वपुनर्निवृत्तये सहसा ॥ २३.२८ ॥   
  

नरहरिवपुषात्मना निजारिं  
  
नखरखराग्रसमग्रभिन्नदेहम्।  
  
क्षणमिव निहतं विचिन्त्य खाद  
न्निव जपतां मनुमेष नाशमेति ॥ २३.२९ ॥   
  

पूर्वतरे मृत्युपदे  
  
विधाय निजसाध्यनाम मन्त्रितमः।  
  
क्रूरेण चक्षुषा तं  
दहन्निवालोक्य जपतु सप्तदिनम् ॥ २३.३० ॥   
  

दिनशोऽष्टोर्ध्वसहस्रं  
  
म्रियते रिपुरस्य नात्र संदेहः।  
  
मारणकर्म न शस्तं  
क्रियते यद्ययुतमथ जपेच्छान्त्यै ॥ २३.३१ ॥   
  

वश्याकृष्टिद्वेषण  
  
मोहोच्चाटादिकानि यदि वाञ्छेत्।  
  
तदर्हया प्रतिपत्त्या  
तत्तत्कर्म प्रसाधयेन्मन्त्री ॥ २३.३२ ॥   
  

दिनमनु दिननाथं पूजयित्वा दिनादौ  
  
नरहरिमपि सम्यक्प्रोक्तमार्गेण मन्त्री।  
  
तदनु तदनुमत्या भस्मना मन्त्रितेन  
प्रतिरचयतु राज्ञे वाप्यभीष्टाय रक्षाम् ॥ २३.३३ ॥   
  

न्यासोक्तेषु स्थाने  
  
ष्वपि न्यसेद्भस्मना समन्त्रार्णम्।  
  
अखिलोपद्रवशान्त्यै  
संपत्त्यै वाञ्छितार्थसंसिद्ध्यै ॥ २३.३४ ॥   
  

अथ परराष्ट्रजयेच्छो  
  
राज्ञः कुर्यात्प्रयोगविधिमेवम्।  
  
नरहरिमपि विधिना तं  
हिरण्यकशिपुद्विषं समभ्यर्च्य ॥ २३.३५ ॥   
  

तस्य पुरस्ताद्विधिव  
  
न्निधाय वह्निं विभीततरुकाष्ठैः।  
  
उज्ज्वलिते च ज्वलने  
  
समूलतूलैः शरेध्मदशशतकैः ॥   
  
खादन्निवोच्चरन्मनु  
मरींश्च भिन्दन्निव क्षिपेत्समिधः ॥ २३.३६ ॥   
  

हुत्वा परराष्ट्रेभ्यः  
  
पृतनां संनाह्य च पुरस्तस्याः।  
  
निघ्नन्तं रिपुसेनां  
स्मरन्नृसिंहं पुरेव दितितनयात् ॥ २३.३७ ॥   
  

यावज्जितारिरेष्यति  
  
नृपतिस्तावज्जपेत्स्मरन्नेवम्।  
  
सेन्द्रसुरासुररक्षो  
यक्षानपि जयति का कथा मनुजे ॥ २३.३८ ॥   
  

श्रीकामः श्रीप्रसूनैर्दशकमथ शतानां हुनेद्बिल्वकाष्ठै  
  
स्तत्पत्रैर्वा प्रसूनैः सुमतिरथ समिद्भिः फलैर्वा तदीयैः।  
  
पुत्रेप्सुः पुत्रजीवेन्धनचितदहने तत्फलैर्वा सहस्रं  
दूर्वाभिस्त्वायुषेऽब्दादभिमतमखिलं प्राप्नुयान्मन्त्रजापी ॥ २३.३९ ॥   
  

ब्राह्मीं वचां वाष्टशताभिजप्तां  
  
प्रातः समद्यान्नृहरिं विचिन्त्य।  
  
संप्राप्य मेधां स तु वेदशास्त्र  
निष्णातधीः स्यादपि वासरेण ॥ २३.४० ॥   
  

उक्तैः किमत्र बहुभिर्मनुनामुनैव  
  
संप्रार्थितं सकलमेव लभेद्विधिज्ञः।  
  
तस्मादमुं भजत तत्प्रतिपन्नचित्ताः  
संसारसागरसमुत्तरणार्थिनो ये ॥ २३.४१ ॥   
  

पाशाङ्कुशान्तरितशक्तिनृसिंहबीजै  
  
र्वर्मास्त्रयुङ्मनुरयं कथितः षडर्णः।  
  
ऋष्यादिकाः स्वभवपङ्क्तिकनारसिंहा  
वर्णैश्च मन्त्रनिहितैः कथितं षडङ्गम् ॥ २३.४२ ॥   
  

अव्यान्निर्व्याजरौद्राकृतिरभिविवृतास्याल्लेसत्तीक्ष्णदंष्ट्र  
  
श्चक्रं शङ्खं च पाशाङ्कुशकुलिशगदादारणाख्यान्दघानः।  
  
रक्ताकारश्च नाभेरध उपरि सितो दिव्यभूषाविशेषो  
देवोऽर्काग्नीन्दुनेत्रो निखिलसुखकरो नारसिंहश्चिरं वः ॥ २३.४३ ॥   
  

हृल्लेखान्तःस्थसाध्यं दहनपुरयुगाश्रिस्थमन्त्रार्णमन्तः  
  
सिंहानुष्टुप्चतुर्वर्णकलसितदलाढ्यं कलाकेसरं च।  
  
वृत्तोद्यद्व्यञ्जनावेष्टितमवनिपुराश्रस्थचिन्तोपलं त  
द्यन्त्रं रक्षःपिशाचामयविषयरिपुध्वंसनं नारसिंहम् ॥ २३.४४ ॥   
  

इति विरचितयन्त्रप्रोज्ज्वले मण्डले प्रा  
  
क्समभिहितकषायाम्भोभिरापूर्य कुम्भम्।  
  
प्रतियजतु तदङ्गैरस्त्रभेदैस्तदीयै  
स्तदनु मखशताद्यैः साधुवज्रादिकैश्च ॥ २३.४५ ॥   
  

रथचरणशङ्खपाशा  
  
ङ्कुशकुलिशगदाह्वयानि चास्त्राणि।  
  
दारुणमुद्राकरयो  
र्ययोस्तदीयौ कृपाणखेटाख्यौ ॥ २३.४६ ॥   
  

इति कृतदीक्षः प्रजपे  
  
दक्षरलक्षप्रमाणकं मन्त्रम्।  
  
जुहुयाच्च षट्सहस्रं  
जपावसाने घृतेन शुद्धेन ॥ २३.४७ ॥   
  

खरमञ्जरीसमुत्थं  
  
जुहुयादथ मञ्जरीसहस्रतयम्।  
  
प्रस्नातपञ्चगव्यं  
सप्तदिनं भूतशान्तये मन्त्री ॥ २३.४८ ॥   
  

छिन्नरुहां समिधां त्रिसहस्रं  
  
यश्च जुहोति चतुर्दिनमात्रम्।  
  
दुग्धयुजं नचिरान्मनुजानां  
होमविधिर्ज्वरशान्तिकरः स्यात् ॥ २३.४९ ॥   
  

अस्य यन्त्रमभिलिख्य भूर्जके  
  
साधु चाथ तृणराजपत्रके।  
  
मन्त्रजप्तमपि शीर्षबन्धना  
ज्जूर्तिविभ्रमशिरोरुजापहम् ॥ २३.५० ॥   
  

रक्तोत्पलैः प्रतिदिनं मधुरत्रयाक्तै  
  
र्यो वा जुहोति नियमेन सहस्रसंख्यैः।  
  
मासेन वाञ्छितमवाप्स्यति मन्त्रजापी  
स्याद्वत्सरेण धनधान्यसमृद्धगेहः ॥ २३.५१ ॥   
  

आरक्तैस्तरणिसहस्रकं प्रफुल्लै  
  
रम्भोजैस्त्रिमधुरसंयुतैर्जुहोति।  
  
लक्ष्मीः स्यादथ महती महत्तथायुः  
संप्राप्तः सकलजगत्प्रियश्च भूयात् ॥ २३.५२ ॥   
  

लाजाभिस्त्रिमधुरसंयुताभिरह्नो  
  
मासार्धं प्रतिजुहुयान्मुखे सहस्रम्।  
  
कन्यार्थी प्रतिलभते वरोऽथ कन्यां  
कन्या वा भवति वरार्थिनी वराढ्या ॥ २३.५३ ॥   
  

तिलैः सराजीखरमञ्जरीसमि  
  
द्धविर्घृतैश्च द्विसहस्रसंख्यकैः।  
  
प्रजुह्वतो नैव रुजा ग्रहोद्भवा  
न चाभिचारक्षतिरस्य जायते ॥ २३.५४ ॥   
  

दशाधिकशतैः पयोघृतयुतैश्च दूर्वात्रयै  
  
र्हुनेद्दिनमुखेऽपि यो नरहरिं विचिन्त्यानले।  
  
अवाप्य स तु दीर्घमायुरखिलैर्वियुक्तो गदैः  
सुखी भवति मानवो निजकलत्रपुत्रादिभिः ॥ २३.५५ ॥   
  

विस्तारैः किं प्रतिजपति यो मन्त्रमेनं यथोक्तं  
  
लब्ध्वा कामान्समभिलषितानाशु मन्त्री स भूयः।  
  
द्रव्यैराढ्यो द्विजनृपवरैः पूजितः शान्तचेताः  
स्यादप्यन्ते परमपरिशुद्धं परं धाम विष्णोः ॥ २३.५६ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे त्रयोविंशः पटलः ॥   
  
