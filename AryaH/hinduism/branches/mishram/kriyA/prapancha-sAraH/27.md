+++
title = "२७"

+++


अथ सजपहुताद्यो वक्ष्यते साधुचिन्ता  
  
मणिरभिमतकामप्राप्तिकल्पद्रुमोऽयम्।  
  
अनलकषमरेफप्राणसद्यान्तवाम  
श्रुतिहिमधरखड्गैर्मण्डितो मन्त्रराजः ॥ २७.१ ॥   
  

ऋषिरपि काश्यप उक्त  
  
श्छन्दोऽनुष्टुप्च देवतोमेशः।  
  
यान्तैः षड्भिर्वर्णै  
रङ्गं वा देवतार्धनारीशः ॥ २७.२ ॥   
  

अहिशशधरगङ्गाबद्धतुङ्गाप्तमौलि  
  
स्त्रिदशगणनताङ्घ्रिस्त्रीक्षणः स्त्रीविलासी।  
  
भुजगपरशुशूलान्खड्गवह्नी कपालं  
शरमपि धनुरीशो बिभ्रदव्याच्चिरं वः ॥ २७.३ ॥   
  

हावभावललितार्धनारिकं  
  
भीषणार्धमपि वा महेश्वरम्।  
  
पाशसोत्पलकपालशूलिनं  
चिन्तयेज्जपविधौ विभूतये ॥ २७.४ ॥   
  

अथ वा षोडशशूल  
  
व्यग्रभुजा त्रिणयनाभिनद्धाङ्गी।  
  
अरुणांशुकानुलेपन  
वर्णाभरणा च भगवती ध्येया ॥ २७.५ ॥   
  

विहितार्चनाविधिरथानुदिनं  
  
प्रजपेद्दशायुतमितं मतिमान्।  
  
अयुतं हुनेत्ित्रमधुरार्द्रतरै  
स्तिलतण्डुलैस्तदवसानविधौ ॥ २७.६ ॥   
  

शैवोक्तपीठेऽङ्गपदैर्यथाव  
  
द्वृक्षेचदुर्गुर्नगशैर्मुखाद्यैः।  
  
समातृभिर्दिक्पतिभिर्महेशं  
पञ्चोपहारैर्विधिनार्चयीत ॥ २७.७ ॥   
  

आरभ्यादिज्वलनं  
  
दिक्संस्थैरष्टभिर्मनोरर्णैः।  
  
आराधयेच्च मातृभि  
रिति संप्रोक्तः प्रयोगविधिरपरः ॥ २७.८ ॥   
  

कात्पूर्वं हसलिपिसंयुतं जपादौ  
  
जप्तृ़णां प्रवरमितीह केचिदाहुः।  
  
प्रासादाद्ययुतजपेन मङ्क्षु कुर्या  
दावेशादिकमपि नीरुजां च मन्त्री ॥ २७.९ ॥   
  

शिरसोऽवतरन्निशेशबिम्ब  
  
स्थितमज्भिर्वृतमागलत्सुधार्द्रम्।  
  
अपमृत्युहरं विषज्वराप  
स्मृतिविभ्रान्तिशिरोरुजापहं च ॥ २७.१० ॥   
  

निजवर्णविकीर्णकोणवैश्वा  
  
नरगेहद्वितयावृतत्रिकोणे।  
  
विगतस्वरवीतमुत्तमाङ्गे  
स्मृतमेतत्क्षपयेत्क्षणाद्ग्रहार्तिम् ॥ २७.११ ॥   
  

वह्नेर्बिम्बे वह्निवत्प्रज्वलन्तं  
  
न्यस्त्वा बीजं मस्तके ग्रस्तजन्तोः।  
  
ध्यात्वावेशं कारयेद्बन्धुजीवं  
तज्जप्तं वा सम्यगाघ्राणनेन ॥ २७.१२ ॥   
  

शुक्लादिः शुक्लभाः पौष्टिकशमनविधौ कृष्टिवश्येषु रक्तो  
  
रक्तादिः क्षोभसंस्तोभनविधिषु हकारादिको हेमवर्णः।  
  
धूम्रोऽङ्गामर्दनोच्चाटनविधिषु समीरादिकोऽदादिरुक्तः  
पीताभः स्तम्भनादौ मनुरतिविमलो भुक्तिभाजामदादिः ॥ २७.१३ ॥   
  

कृष्णाभः प्राणगेहस्थितमथ नयने ध्यातमान्ध्यं विधत्ते  
  
बाधिर्यं कर्णरन्ध्रेऽर्दितमपि वदने कुक्षिगं शूलमाशु।  
  
मर्मस्थाने समीरं सपदि शिरसि वा दुःसहं शीर्षरोगं  
वाग्रोधं कण्ठनालेऽवनिवृतमथ तन्मण्डले पीतमेतत् ॥ २७.१४ ॥   
  

प्रालेयत्विषि च स्वरावृतमिदं नेत्रे स्मृतं तद्रुजं  
  
योनौ वामदृशोऽस्रविस्रुतिमथो कुक्षौ च शूलं जपेत्।  
  
विस्फोटे सविषे ज्वरे तृषि तथा रक्तामये विभ्रमे  
दाहे शीर्षगदे स्मरेद्विधिमिमं संतृप्तये मन्त्रवित् ॥ २७.१५ ॥   
  

साध्याया हृदयकुशेशयोदरस्थं  
  
प्राणाख्यं दृढमवबध्य बीजवर्णैः।  
  
तेजस्तच्छिरसि विधुं विधाय वाते  
नाकर्षेदपि निजवाञ्छयैव मन्त्री ॥ २७.१६ ॥   
  

पारिभद्रसुमनोदलभद्रं  
  
वह्निबिम्बगतमक्षरमेतत्।  
  
संस्मरेच्छिरसि यस्य स वश्यो  
जायते न खलु तत्र विचारः ॥ २७.१७ ॥   
  

निजनामगर्भमथ बीजमिदं  
  
प्रविचिन्त्य योनिसुषिरे सुदृशः।  
  
वशयेत्क्षणाच्छिततया मनसः  
स्रवयेच्च शुक्लमथ वा रुधिरम् ॥ २७.१८ ॥   
  

निजशिवशिरःश्रितं त  
  
द्बिम्बं स्मृत्वा प्रवेशयेद्योनौ।  
  
यस्यास्तत्संपर्का  
त्तां च क्षरयेत्क्षणेन वशयेच्च ॥ २७.१९ ॥   
  

पररेफगर्भधृतसाध्यपदं  
  
त्रिकगं हुताशयुतषट्कवृतम्।  
  
विगतस्वरावृतमगारभुवि  
स्थितमेतदाशु वशयेद्रमणान् ॥ २७.२० ॥   
  

मधुरत्रयसंयुतेन शाली  
  
रजसा पुत्तलिकां विधाय तेन।  
  
मनुना जुहुयात्तया विभज्य  
त्रिदिनं यस्य कृते वशो भवेत्सः ॥ २७.२१ ॥   
  

विषपावकोद्यदभिधानगदं  
  
ठगतं कुकोणयुतलाङ्गलिकम्।  
  
अहिपत्रक्लृप्तपरिजप्तमिदं  
शिरसो रुजं प्रशमयेददनात् ॥ २७.२२ ॥   
  

कण्ठे केनावनद्धार्पितदहनयुजा मज्जया मेन वामं  
  
दक्षं संवेष्ट्य वक्षोरुहमनलसमीरौभिरंसद्वयं च।  
  
वक्त्रे नाभौ च दीर्घं सुमतिरथ विनिक्षिप्य बिन्दुं निशेशं  
वक्षस्याधाय बद्ध्वा चिरमिव विहरेत्कन्दुकैरात्मसाध्यैः ॥ २७.२३ ॥   
  

कृत्वा वह्नेः पुरमनु मनुं बन्धुजीवेन तस्मि  
  
न्नाधायाग्निं विधिवदभिसंपूज्य चाज्यैः शताख्यम्।  
  
त्रैलोहाख्ये प्रतिविहितसंपातमष्टोत्तरं त  
द्धुत्वा जप्तं दुरितविषवेतालभूतादिहारि ॥ २७.२४ ॥   
  

साध्याख्यागर्भमेनं लिख दहनपुरे कर्णिकायां षडश्रं  
  
बाह्येऽश्रिष्वङ्गमन्त्रान्दलमनु परितो बीजवर्णान्विभज्य।  
  
भूयोऽचः कादियादींस्त्रिषु वृतिषु कुगेहाश्रके नारसिंहं  
तस्मिन्कार्यो यथावत्कलशविधिरयं सर्वरक्षाकरः स्यात् ॥ २७.२५ ॥   
  

टान्ते लिख्यात्कलाभिर्वृतमनुमनलावासयुग्मेन वह्नि  
  
द्योतत्कोणेन बाह्ये तदनु सवितृबिम्बेन काद्यार्णभाजा।  
  
तद्बाह्ये क्ष्मापुराभ्यां लिखितनृहरियुक्ताश्रकाभ्यां तदेत  
द्यन्त्रं रक्षाकरं स्याद्ग्रहगदविषमक्ष्वेलजूर्त्यादिरोगे ॥ २७.२६ ॥   
  

बिम्बद्वन्द्वे कृशानोर्विलिखतु मणिमेनं ससाध्यं तदश्रि  
  
ष्वग्न्यादीन्व्यञ्जनार्णान्स्वरयुगलमथो संधिषट्के यथावत्।  
  
तारावीतं च बाह्ये कुगृहपरिवृतं गोमयाब्रोचनाभ्यां  
लाक्षाबद्धं निबध्याज्जपमहितमिदं साधु साध्योत्तमाङ्गे ॥ २७.२७ ॥   
  

लक्ष्म्यायुःपुष्टिकरं  
  
परं च सौभाग्यवश्यकृत्सततम्।  
  
चोरव्यालमहोरग  
भूतापस्मारहारि यन्त्रमिदम् ॥ २७.२८ ॥   
  

साध्याख्याकर्मयुक्तं दहनपुरयुगे मन्त्रमेनं तदश्रि  
  
ष्वग्निज्वालाश्च बाह्ये विषतरुविटपे साग्रशाखे लिखित्वा।  
  
जप्त्वाष्टोर्ध्वं सहस्रं नृहरिकृतधिया स्वापयेत्तत्र शत्रु  
व्याघ्रादिक्रोडचोरादिभिरपि च पिशाचादयो न व्रजन्ति ॥ २७.२९ ॥   
  

ससिद्धसुरपूजितः सकलवर्गसंसाधको  
  
ग्रहज्वररुजापहो विषविसर्पदोषापहः।  
  
किमत्र बहुनार्थिनामभिमतार्थचिन्तामणिः  
समुक्त इह संग्रहान्मनुवरस्तु चिन्तामणिः ॥ २७.३० ॥   
  

षष्ठस्वरो हुतवहस्तययोस्तुरीया  
  
वाद्यस्वरो मनुरयं कथितः फडन्तः।  
  
अस्य त्रिको निगदितो मनुरप्यनुष्टु  
प्छन्दश्च चण्डसहितो मनुदेवतेशः ॥ २७.३१ ॥   
  

सप्तज्वलज्वालिनिभिस्तटेन च हतेन च।  
सर्वज्वालिनिसंयुक्तैः फडन्तैरङ्गमाचरेत् ॥ २७.३२ ॥   
  

अव्यात्कपर्दकलितेन्दुकरः करात्त  
  
शूलाक्षसूत्रककमण्डलुटङ्क ईशः।  
  
रक्ताभवर्णवसनोऽरुणपङ्कजस्थो  
नेत्रत्रयोल्लसितवक्त्रसरोरुहो वः ॥ २७.३३ ॥   
  

कृतसंदीक्षो मन्त्री  
  
जप्याल्लक्षत्रयं च मन्त्रमिमम्।  
  
जुहुयात्ित्रमधुरसिक्तैः  
सतिलैरपि तण्डुलैर्दशांशेन ॥ २७.३४ ॥   
  

व्याघातसमिद्भिर्वा  
  
मनुजापी तावतीभिरथ जुहुयात्।  
  
पूर्वोक्तार्चापीठे  
गन्धाद्यैरर्चयेच्च चण्डेशम् ॥ २७.३५ ॥   
  

चण्डचण्डाय चेत्युक्त्वा प्रवदेद्विद्महेपदम्।  
चण्डेश्वराय च प्रोक्त्वा धीमहीपदमुच्चरेत् ॥ २७.३६ ॥   
  

तन्नश्चण्ड इति प्रोक्त्वा भूयो ब्रूयात्प्रचोदयात्।  
एषा तु चण्डगायत्री जपात्सांनिध्यकारिणी ॥ २७.३७ ॥   
  

अङ्गैः समातृभिर्मन्त्री लोकेशैः संप्रपूजयेत्।  
कूर्मो विष्णुयुतो दण्डी बीजमस्योच्यते बुधैः ॥ २७.३८ ॥   
  

वदेच्चण्डेश्वरायेति बीजादिहृदयान्तिकम्।  
अर्चनादिष्विमं मन्त्रं यथावत्संप्रयोजयेत् ॥ २७.३९ ॥   
  

एवं जपहुतार्चाभिः सिद्धमात्रे तु मन्त्रके।  
वाञ्छितादधिकं लभ्येत्काञ्चनं नात्र संशयः ॥ २७.४० ॥   
  

त्र्यक्षरस्य जपो यावत्तावज्जप्यात्षडक्षरम्।  
ऐहिकामुष्मिकीं सिद्धिं यथा हि लभते नरः ॥ २७.४१ ॥   
  

कृत्वा पिष्टेन शल्याः प्रतिकृतिमनलं चापि काष्ठैश्चिताना  
  
माधायारभ्य पुंसस्त्रिमधुरलुलिता दक्षिणाङ्गुष्ठदेशात्।  
  
छित्त्वा च्छित्त्वाष्टयुक्तं शतमथ जुहुयाद्योषितां वामपादा  
द्विप्रादीनां चतुर्णां वशकरमनिशं मन्त्रमेतद्धुतान्तम् ॥ २७.४२ ॥   
  

अनुदिनमष्टशतं यो  
  
जुहुयात्पुष्पैरनेन मन्त्रेण।  
  
सप्तदिनैः स तु लभते  
वासस्तद्वर्णसंकाशम् ॥ २७.४३ ॥   
  

अहरहरष्टशतं यो  
  
मन्त्रेणानेन तर्पयेदीशम्।  
  
तस्य तु मासचतुष्का  
दर्वाक्संजायते महालक्ष्मीः ॥ २७.४४ ॥   
  

साध्यर्क्षाङ्घ्रिपचर्मणां सुमसृणां पिष्टैश्च लोणैः समं  
  
कृत्वा पुत्तलिकां प्रतिष्ठितचलां जप्त्वा च रात्रौ हुनेत्।  
  
सप्ताहं पुरुषोऽङ्गना यदि चिरं वश्यं त्ववश्यं भवे  
दस्मिञ्जन्मनि नात्र चोद्यविषयो देहान्तरे संशयः ॥ २७.४५ ॥   
  

इति चण्डमन्त्रविहितं विधिव  
  
द्विधिमादरेण य इमं भजते।  
  
स तु वाञ्छितं पदमिहाप्य पुनः  
शिवरूपतामपि परत्र लभेत् ॥ २७.४६ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे सप्तविंशः पटलः ॥   
  
