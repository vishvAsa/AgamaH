+++
title = "१९"

+++


अथ पुनरभिवक्ष्ये मन्त्रमष्टाक्षराख्यं  
  
सकलदुरितदुःखध्वान्तसंभेदभानुम्।  
  
प्रणवहृदयनारावर्णतोऽन्ते यणार्णौ  
मपर इति समुद्दिष्टोऽयमिष्टार्थदायी ॥ १९.१ ॥   
  

तारः शक्त्युत्थतया  
  
निर्दिष्टः सोऽहमर्थकः पूर्वम्।  
  
नार्णः प्रतिषेधार्थो  
मोकारश्चायमर्थको भवति ॥ १९.२ ॥   
  

सलिलानलपवनधराः  
  
क्रमेण नारायणाक्षराः प्रोक्ताः।  
  
चरमेरस्तु विभक्ति  
व्यक्त्यर्थं दर्शितस्तदर्थार्थे ॥ १९.३ ॥   
  

ऋषिरस्य मनोः साध्यनारायण इतीरितः।  
छन्दश्च देवी गायत्री परमात्मा च देवता ॥ १९.४ ॥   
  

अथ क्रुद्धमहावीरद्युसहस्रपदादिकैः।  
उल्कैर्जातियुतैः कुर्यात्पञ्चाङ्गानि मनोः क्रमात् ॥ १९.५ ॥   
  

अष्टाक्षरेण व्यस्तेन कुर्याद्वाष्टाङ्गकं सुधीः।  
सहृच्छिरःशिखावर्मनेत्रास्त्रोदरपृष्ठके ॥ १९.६ ॥   
  

अर्कौघाभं किरीटान्वितमकरलसत्कुण्डलं दीप्तिराज  
  
त्केयूरं कौस्तुभाभाशबलरुचिरहारं सपीताम्बरं च।  
  
नानारत्नांशुभिन्नाभरणशतयुजं श्रीधराश्लिष्टपार्श्वं  
वन्दे दोःसक्तचक्राम्बुरुहदरगदं विश्ववन्द्यं मुकुन्दम् ॥ १९.७ ॥   
  

संदीक्षितो मनुममुं प्रतिजप्तुमिच्छ  
  
न्कुर्यान्निजेन वपुषैव तु योगपीठम्।  
  
अंसोरुयुग्मपदमानननाभिमूल  
पार्श्वद्वयैर्विहितगात्रसमुज्ज्वलं च ॥ १९.८ ॥   
  

मध्येऽनन्ताद्यैरपि  
  
संज्ञानात्मान्तिकैर्यजेन्मन्त्री।  
  
पीठाख्यमन्त्रपश्चिम  
मथ गन्धाद्यैश्च सम्यगुपचारैः ॥ १९.९ ॥   
  

प्रणवं हृदयं चैव प्रोक्त्वा भगवतेपदम्।  
विष्णवे च समाभाष्य सर्वभूतात्मनेपदम् ॥ १९.१० ॥   
  

वासुदेवाय सर्वात्मसंयोगपदमुच्चरेत्।  
योगपद्मपदं प्रोक्त्वा ततः पीठात्मने नमः ॥ १९.११ ॥   
  

अस्त्रमन्त्रप्रबद्धाशो मन्त्रवर्णांस्तनौ न्यसेत्।  
विन्यस्तैर्यैर्भवेन्मन्त्री मन्त्रवर्णात्मको हरिः ॥ १९.१२ ॥   
  

आधारहृद्वदनदोःपदमूलनाभौ  
  
कण्ठे सनाभिहृदयस्तनपार्श्वपृष्ठे।  
  
कास्येक्षणश्रवणगन्धवहे च दोःप  
त्संध्यङ्गुलीषु हृदि धातुषु सानिलेषु ॥ १९.१३ ॥   
  

मूर्धेक्षणास्यहृदयोदरसोरुजङ्घा  
  
पादद्वयेषु लिपिशो न्यसतु क्रमेण।  
  
गण्डांसकोरुचरणेषु रथाङ्गशङ्ख  
श्रीमद्गदाम्बुजपदेषु समाहितात्मा ॥ १९.१४ ॥   
  

ततोऽष्टाक्षरपूर्त्यर्थं स्मर्तव्यो द्वादशाक्षरः।  
मन्त्रो द्वादशमूर्तीस्तु तत्प्रभिन्नास्तनौ न्यसेत् ॥ १९.१५ ॥   
  

अष्टप्रकृत्यात्मकश्च संप्रोक्तोऽष्टाक्षरो मनुः।  
अष्टानां प्रकृतीनां च चतुर्णामात्मनामपि ॥ १९.१६ ॥   
  

द्वादशानां तु संयोगो मन्त्रः स्याद्द्वादशाक्षरः।  
आदित्या द्वादश प्रोक्ता युक्ता द्वादशमूर्तिभिः ॥ १९.१७ ॥   
  

केशवादिप्रदिष्टानां मूर्तीनां द्वादशादितः।  
आदिस्वरयुता न्यस्येत्ताः स्युर्द्वादश मूर्तयः ॥ १९.१८ ॥   
  

ललाटोदरहृत्कण्ठदक्षपार्श्वांसतद्गले।  
तथा वामत्रये पृष्ठे ककुदोश्च यथाक्रमम् ॥ १९.१९ ॥   
  

द्वादशाक्षरमन्त्रं च मन्त्रविन्मूर्ध्नि विन्यसेत्।  
मूर्धस्थो वासुदेवस्तु व्याप्नोति सकलां तनुम् ॥ १९.२० ॥   
  

पुनस्तत्प्रतिपत्त्यर्थं किरीटादिमनुं जपेत्।  
किरीटकेयूरहारपदान्याभाष्य मन्त्रवित् ॥ १९.२१ ॥   
  

मकारान्ते कुण्डलं च चक्रशङ्खगदादिकम्।  
अब्जहस्तपदं प्रोक्त्वा पीताम्बरधरेति च ॥ १९.२२ ॥   
  

श्रीवत्साङ्कितमाभाष्य वक्षःस्थलमथो वदेत्।  
श्रीभूमिसहितं स्वात्मज्योतिर्द्वयमथो वदेत् ॥ १९.२३ ॥   
  

दीप्तिमुक्ताकरायेति सहस्रादित्यतेजसे।  
हृदन्तः प्रणवादिः स्यात्किरीटादिमनुः स्वयम् ॥ १९.२४ ॥   
  

कृत्वा स्थण्डिलमस्मि  
  
न्निक्षिप्य निजासिकां समुपविश्य।  
  
पीठादिकं निजाङ्गे  
प्रपूज्य गन्धादिभिः सुशुद्धमनाः ॥ १९.२५ ॥   
  

सद्वादशाक्षरान्तं  
  
प्रपूज्य विधिवत्किरीटमन्त्रेण।  
  
कुर्यात्पुष्पाञ्जलिमपि  
निजदेहे पञ्चशोऽथ वा त्रयशः ॥ १९.२६ ॥   
  

इति दीक्षितविहितविधिः  
  
संप्रोक्तोऽष्टाक्षरस्य मन्त्रस्य।  
  
शुद्धानां विमलधियां  
दीक्षा प्रतिवक्ष्यतेऽथ संक्षेपात् ॥ १९.२७ ॥   
  

कृत्वा त्रिगुणितादीनामेकं मण्डलमुज्ज्वलम्।  
आत्मार्चनोक्तविधिना शक्तिभिः पीठमर्चयेत् ॥ १९.२८ ॥   
  

विमलोत्कर्षिणी ज्ञाना क्रिया योगेति शक्तयः।  
प्रह्वी सत्या तथेशानानुग्रहा नवमी तथा ॥ १९.२९ ॥   
  

निधाय कलशं तत्र पञ्चगव्येन पूरयेत्।  
पयोभिर्वा गवां प्रोक्तैः क्वथितैर्वाष्टगन्धकैः ॥ १९.३० ॥   
  

अष्टाक्षराङ्गैरष्टाष्टवर्णैरष्टाक्षरान्वितैः।  
  
दलमूले यजेद्भूयो वासुदेवादिकान्क्रमात्।  
सशक्तिकांस्ततो बाह्ये संपूज्या हरिहेतयः ॥ १९.३१ ॥   
  

चक्रसशङ्खगदाम्बुज  
  
कौस्तुभशार्ङ्गाः सखङ्गवनमालाः।  
  
रक्ताच्छपीतकनक  
श्यामलकृष्णद्युशुक्लभासः स्युः ॥ १९.३२ ॥   
  

ध्वजश्च वैनतेयश्च शङ्खपद्मौ दिगाश्रिताः।  
विघ्नार्यकौ तथा दुर्गाविष्वक्सेनौ विदिग्गताः ॥ १९.३३ ॥   
  

ध्वजः श्यामो विपो रक्तो निधी शुक्लारुणप्रभौ।  
अरुणश्यामलश्यामपीता विघ्नादयो मताः ॥ १९.३४ ॥   
  

इन्द्रादयस्तद्बहिश्च पूज्या गन्धादिभिः क्रमात्।  
इति विष्णोर्विधानं तु पञ्चावरणमुच्यते ॥ १९.३५ ॥   
  

एवमभ्यर्चिते विष्णावुपचारैस्तु पूर्ववत्।  
अग्निमाधाय कुण्डे तु ब्रह्मयागसमीरितैः ॥ १९.३६ ॥   
  

जुहुयादष्टभिर्द्रव्यैर्मनुनाष्टाक्षरेण तु।  
पृथगष्टशतावृत्त्या हुत्वा दत्वा बलिं ततः ॥ १९.३७ ॥   
  

अभिषिच्य गुरुः शिष्यं प्रवदेत्पूर्ववन्मनुम्।  
  
द्वात्रिंशल्लक्षमानेन स तु मन्त्रं जपेत्ततः।  
तदर्धसंख्यकं वापि शुद्धाचारो जितेन्द्रियः ॥ १९.३८ ॥   
  

पद्मासनः प्राग्वदनोऽप्रलापी  
  
तन्मानसस्तर्जनिवर्जिताभिः।  
  
अक्षस्रजो वाङ्गुलिभिर्जपेत  
नातिद्रुतं नातिविलम्बितं च ॥ १९.३९ ॥   
  

प्रागीरितैरपि जुहोतु दशांशकं वा  
  
द्रव्यैः शुभैः सरसिजैर्मधुराप्लुतैर्वा।  
  
रत्नांशुकप्रवरकाञ्चनगोमहीभि  
र्धान्यैर्यथाविभवतः प्रयजेद्गुरूंश्च ॥ १९.४० ॥   
  

विप्रान्प्रतर्प्य विभवैरथ मन्त्रजापी  
  
संह्लादयेज्जपविधिं च ततः क्रमेण।  
  
नित्यार्चना च विहिता विधिनामुनैव  
प्रोक्तक्रमेण विदधात्वथ वात्मपूजाम् ॥ १९.४१ ॥   
  

इति जपहुतार्चनाद्यै  
  
र्मन्त्री योऽष्टाक्षरं समभ्यस्येत्।  
  
स त्वैहिकीं च सिद्धिं  
संप्राप्यान्ते प्रयाति परमपदम् ॥ १९.४२ ॥   
  

अङ्गानि पूर्वं त्वथ मूर्तिशक्तीः  
  
सकेशवादींश्च पुरंदरादीन्।  
  
समर्चयेद्यस्तु विधानमेत  
न्नरोऽचिरात्काङ्क्षितमेति कामम् ॥ १९.४३ ॥   
  

यष्टव्यः स्याद्वासुदेवादिरादौ  
  
चक्राद्याः केत्वादिकाः केशवाद्याः।  
  
इन्द्राद्याश्चेत्येवमेव प्रदिष्टं  
तुष्ट्यायुःश्रीकीर्त्तिसिद्ध्यै विधानम् ॥ १९.४४ ॥   
  

स वासुदेवादिकमर्चयित्वा  
  
भूयो ध्वजादींश्च पुरंदरादीन्।  
  
क्रमेण विद्वान्विधिनार्चयीते  
त्ययं क्रमश्च त्रिदशाभिपूज्यः ॥ १९.४५ ॥   
  

इत्युक्तविधिचतुष्के  
  
पूजयितुरथैकमपि यथाशक्ति।  
  
अचिरेण भवति लक्ष्मी  
र्हस्तगता सकलवर्गसिद्धिकरी ॥ १९.४६ ॥   
  

अष्टाक्षराक्षराष्टक  
  
मूर्तिविधानानि भेदभिन्नानि।  
  
वक्ष्याम्यर्चयितृ़णां  
वाञ्छितसकलार्थसाधनानि सदा ॥ १९.४७ ॥   
  

सिन्दूरकुन्दकरविन्दकबन्धुजीव  
  
काश्मीरपद्ममकरन्दरुचः क्रमेण।  
  
नीलोत्पलाम्बुरुहरागसमानवर्णाः  
स्युर्मूर्तयोऽष्ट कथिता मनुवर्णजाताः ॥ १९.४८ ॥   
  

अरिदरगदाब्जहस्ताः  
  
सर्वास्तु नकारमोर्णयोर्मन्त्री।  
  
शङ्खारिगदाब्जकरे  
लक्षणमन्यत्समानरूपं स्यात् ॥ १९.४९ ॥   
  

या मूर्तिरर्च्यतेऽस्य  
  
व्रजन्ति परिवारितां तदवशिष्टाः।  
  
अवशिष्टेऽन्त्येऽथांशे  
स्वयं च परिवारितां प्रयाति तदा ॥ १९.५० ॥   
  

इयमेवावृतिरधिका  
  
ध्रुवजे ध्रुवजात्पुरा समुद्दिष्टात्।  
  
भवति विधानादिति पुन  
रेषां प्रथमं विधानमुद्दिष्टम् ॥ १९.५१ ॥   
  

अथ द्वितीयाक्षरतोऽङ्गतोऽन्ते  
  
वर्णाष्टमूर्तीरपि मूर्तिशक्तीः।  
  
यजेद्विधाने च सकेतुलोक  
पालादिकानुक्तविधानक्लृप्त्या ॥ १९.५२ ॥   
  

मोकारजे रतिधृती च सकान्तितुष्टि  
  
पुष्टिस्मृतीरपि च दीप्त्यभिधां च कीर्त्तिम्।  
  
केत्वादिकं च सशतक्रतुपूर्वकं च  
संपूजयेद्विमलधीः पुनरन्वितोऽन्ते ॥ १९.५३ ॥   
  

नाकारजेऽङ्गतोऽन्ते  
  
प्रपूजयेन्मूर्तिशक्तिलोकेशान्।  
  
रावर्णजेऽङ्गमूर्ति  
श्रीभूमायामनोन्मनीस्तदनु ॥ १९.५४ ॥   
  

ह्रीः श्री रतिः सपुष्टि  
  
र्मोहनिमाये महादियोगाद्ये।  
  
माये च तृतीयावृति  
रन्यदशेषं पुरैव निर्दिष्टम् ॥ १९.५५ ॥   
  

यकारजेऽरिशङ्खौ च सगदाहलशार्ङ्गकाः।  
मुसलः खङ्गशूलौ च तृतीया साक्षरोद्भवे ॥ १९.५६ ॥   
  

शेषो वासुकितक्षक  
  
कार्कोटकपङ्कजमहापद्माः।  
  
वरपालगुलिकसंज्ञा  
स्तृतीयमन्यत्समं विधानेऽन्त्ये ॥ १९.५७ ॥   
  

अङ्गैः प्रथमावरणं  
  
मूर्तिभिरपि शक्तिभिर्द्वितीयमपि।  
  
अन्यैः केशवकेत्वा  
दिभ्यां स्यात्पञ्चमं च मत्स्याद्यैः ॥ १९.५८ ॥   
  

मत्स्यः कूर्मवराहौ  
  
नृसिंहकुब्जत्रिरामकृष्णाश्च।  
  
कल्किः सानन्तात्मा  
पुनरमृतात्मा च षष्ठमहिपाद्यैः ॥ १९.५९ ॥   
  

सप्तममपि लोकेशै  
  
रष्टममपि तदायुधैश्च संप्रोक्तम्।  
  
प्रागुक्तेषु विधाने  
ष्वालक्ष्यं नोक्तमत्र यत्तदपि ॥ १९.६० ॥   
  

अष्टाक्षराक्षरविधानचतुष्कयुग्मं  
  
प्रोक्तक्रमेण विधिनाभियजेद्य एनम्।  
  
भक्त्या मुकुन्दमनुजापरतो नराग्र्यः  
प्राप्नोति वाञ्छितमयत्नत एव कामम् ॥ १९.६१ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे एकोनविंशः पटलः ॥   
  
