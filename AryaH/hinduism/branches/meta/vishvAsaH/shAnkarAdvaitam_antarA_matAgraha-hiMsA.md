+++
title = "शाङ्कराद्वैतम् अन्तरा मताग्रह-हिंसा?"
+++

<details><summary>चर्चा-स्थान-निवेदनम्</summary>

[चेतो-देव-जीवादि-तत्त्व-विचारः](https://groups.google.com/g/cheto-deva-jIvAdi/) इति काचन सन्देश-धारा वर्तते,  
यत्रेदम् किञ्चित् [प्रकाशितम्](https://groups.google.com/g/cheto-deva-jIvAdi/c/teSz0s06XIk) ।  
आसक्तास् तत्र दोष-निरूपण-प्रमुखान् अभिप्रायान् यथेष्टम् प्रकटयितुम् अर्हन्ति (तथा करणीयम् एवेत्य् आग्रहस् तु नास्ति)। 
</details>


## प्रतिज्ञा
शाङ्कराद्वैतं विना मताग्रह-हिंसा ऽनिवार्येति केचित्।  
इयम् मिथ्येति वयम्। 

<details><summary>मताग्रह-हिंसा - विस्तारः (द्रष्टुं नोद्यम्)</summary>

अत्र मताग्रह-हिंसा नाम  
+आर्याभ्युपगत-सामाजिक-धर्माविरोधि--पर-मतानुयायिनां  
मारण--देवालय-नाशनादिभिर् दमनम्। 
</details>


## पूर्व-पक्ष-निरूपणम्
शाङ्कराद्वैतं विना मताग्रह-हिंसा ऽनिवार्येति मतस्य स्थापनार्थं  
**दल-द्वयम्** प्रयुज्यते - 

- शाङ्कराद्वैतेन मताग्रह-हिंसा-वारणं शक्यम्। 
- इतर-दर्शनैस् तद् अ-शक्यम्। 

तयोः **प्रथमस्य दलस्य** तूपपादनं सरलम्। 

<details><summary>शाङ्कराद्वैतेन मताग्रह-हिंसा-वारणम् - विस्तारः (द्रष्टुं नोद्यम्)</summary>

शाङ्कराद्वैतं सार्वत्रिकानुभवम् अवल्म्बते - अवस्थात्रयमीमांसाश्रयत्वात्।  
ततः परम् ब्रह्म निर्विशेषं चिन्मात्रं किञ्चिद् इति लभ्यते।  
ततो देवता-विशेष-रूपैस् तद्-आराधनम् अ-पारमार्थिकम् इति सन्तिष्ठते।  
ततो देवता-विशेषात्यासक्त्या  
बलेन परेषु देवता-विशेषस्य आरोपो वार्यते।  
इत्थं शाङ्कराद्वैतेन मत-हिंसा-वारणं शक्यम् इति सिद्धम्।
</details>

**द्वितीये दले** हि प्रतिमतासङ्ख्येयत्वात् कानिचनोदाहरणान्य् एव गृह्यन्ते, यथा -

- मरून्मादः, प्रेतोन्मादश् च (Abrahamisms) परमतासहिष्णवो हिंसादिभिर् परमतानि दलितवन्तः, आर्यांश् च पीडितवन्तः। 

## स्व-पक्ष-निरूपणम्
### शाङ्करेतर-दर्शनैर् मताग्रह-हिंसा-वारणम्
शाङ्करेतर-दर्शनैर् मताग्रह-हिंसा-वारणम् अशक्यम् इति त्व् अलीकम्।  
तत्-प्रदर्शनार्थं धर्माव्यभिचारि-शाङ्करेतर-मत-विशेष-प्रस्तावेनालम्।  
तद् यथा -  

केचिद् विष्णुम् एव शिवम् एव वा परं दैवतम् मेनिरे,  
इतर-देवता-पारम्य-वादिनश् च भ्रान्तान्।  
किन्तु तेषाम् अयम् भ्रमस् तत्-तत्-कर्म-फलम्,  
तैर् एवानुभवनीयम् इति मन्यन्ते।  
स्व-मत-प्रस्तावः, तत्र-दीक्षादिकम् न यस्मै कस्मैचिद् दातुं शक्यं, न च देयम्,  
प्रत्युत भगवद्-अनुग्रह-युक्तेषु विनीतेषु  
दीर्घं कालं यावत् सुपरीक्षितेष्व् एव तादृशो ऽनुग्रहः कार्य  
इत्य् अपि मन्यन्ते।  
पुनश् च वेदादिमूलकं धर्मं बहु मन्वाना  
मतान्तर-स्थानाम् अपि विप्रादीनां हिंसां न सहन्ते।  
न च वेदादि-साक्षिकम्, प्राचीनकालाद् अप्य् आर्यैर् अभ्युपगतं देवतान्तर-प्रीणनं  
तत्-तद्-आलय-नाशनादिभिर् दमनीयम् मन्यन्ते।  
अपि च, देवतान्तराणि जीवाश् चेद् अपि  
भाग्यतो ज्ञानतश् चोर्जितान् मेनिरे।  
सत्य् एवम् बलेन स्व-मतारोपणं न सम्भवति।  

इत्थं शाङ्करेतर-दर्शनैर् मताग्रह-हिंसा-वारणं शक्यम् इति निरूपितम्।

### शाङ्कराद्वैतिष्व् अपि मत्राग्रह-सम्भवः
शाङ्कराद्वैतेन मताग्रह-हिंसा-वारणं शक्यम् इत्य् अङ्गी-कुर्मः।  
तथापि, तत्र मताग्रहो न सम्भवत्येवेति  
न शक्यं वक्तुम्।  
यतः, "तन् मतम् असद्" इति नाना-परम्पराः कथयन्ति,  
तैश् च शाङ्कर-मतस्य **स्पर्धा, विरोधश्** चानिवार्यः।   
पुनः ते "लोक-कल्याणार्थं नान्यः पन्था विद्यत" इति  
**तद्-विरुद्ध-मत-निग्रहे** धर्माविरुद्ध-प्रयासे **महासक्तिं** भजेयुर् एव।  
दिष्ट्या तेऽपि शङ्कर-प्रेरिता आर्य-सम्मतं धर्मम् अङ्गीकुर्वन्तीत्य् एव  
हिंसादि नाश्रयन्ते।  
अन्यथा स्मरणीयः किल सदृश-मत-विशेषान्तरं प्रचारयन्  
"देवानाम् प्रियो" "लोक-कल्याण-चिकीर्षुर्" **अशोकाख्यः** सम्राड्  
यो ऽध्वरान् रुरोध साग्रहम्। 

पुनः, शाङ्कराद्वैतिनो व्यक्त-द्वेषाः क्षुब्धा लभ्यन्ते,  
वैष्णवादयो ऽत्यन्त-शान्ता दान्तास् सात्त्विका अपि। 

## निगमनम्
मताग्रह-हिंसा-वारणय् उपादेय आर्येषु प्रतिष्ठितः सामाजिको धर्मः, न शाङ्करत्वम्। 