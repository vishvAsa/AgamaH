+++
title = "+योगसूत्राणि"
unicode_script = "devanagari"
+++

## १ समाधिपादः
अथ योगानुशासनम्  ॥ १।१ ॥  
योगश् चित्तवृत्तिनिरोधः  ॥ १।२ ॥  
तदा द्रष्टुः स्वरूपे ऽवस्थानम्  ॥ १।३ ॥  
वृत्तिसारूप्यम् इतरत्र  ॥ १।४ ॥  

### वृत्तयः
वृत्तयः पञ्चतय्यः क्लिष्टाक्लिष्टाः  ॥ १।५ ॥  
प्रमाण-विपर्यय-विकल्प-निद्रा-स्मृतयः  ॥ १।६ ॥  

प्रत्यक्षानुमानागमाः प्रमाणानि  ॥ १।७ ॥  
विपर्ययो मिथ्याज्ञानम् अतद्-रूप-प्रतिष्ठम्  ॥ १।८ ॥  
शब्द-ज्ञानानुपाती वस्तुशून्यो विकल्पः  ॥ १।९ ॥  
अभाव-प्रत्ययालम्बना वृत्तिर् निद्रा  ॥ १।१० ॥  
अनुभूतविषयासम्प्रमोषः स्मृतिः  ॥ १।११ ॥  

### अभ्यासः
अभ्यासवैराग्याभ्यां तन्निरोधः  ॥ १।१२ ॥  
तत्र स्थितौ यत्नो ऽभ्यासः  ॥ १।१३ ॥  
स तु दीर्घकाल-नैरन्तर्य-सत्-कारासेवितो दृढ-भूमिः  ॥ १।१४ ॥  
दृष्टानुश्रविक-विषय-वितृष्णस्य वशीकार-सञ्ज्ञा वैराग्यम्  ॥ १।१५ ॥  
तत्-परं पुरुष-ख्यातेर् गुण-वैतृष्ण्यम्  ॥ १।१६ ॥  
वितर्कविचारानन्दास्मितारूपानुगमात् सम्प्रज्ञातः  ॥ १।१७ ॥  
विरामप्रत्ययाभ्यासपूर्वः संस्कारशेषो ऽन्यः  ॥ १।१८ ॥  
भवप्रत्ययो विदेहप्रकृतिलयानाम्  ॥ १।१९ ॥  
श्रद्धावीर्यस्मृतिसमाधिप्रज्ञापूर्वक इतरेषाम्  ॥ १।२० ॥  
तीव्रसंवेगानाम् आसन्नः  ॥ १।२१ ॥  
मृदुमध्याधिमात्रत्वात् ततो ऽपि विशेषः  ॥ १।२२ ॥  
ईश्वरप्रणिधानाद् वा  ॥ १।२३ ॥  
क्लेश-कर्म-विपाकाशयैर् अपरामृष्टः पुरुष-विशेष ईश्वरः  ॥ १।२४ ॥  
तत्र निरतिशयं सर्वज्ञबीजम्  ॥ १।२५ ॥  
पूर्वेषाम् अपि गुरुः कालेनानवच्छेदात्  ॥ १।२६ ॥  
तस्य वाचकः प्रणवः  ॥ १।२७ ॥  
तज्जपस् तदर्थभावनम्  ॥ १।२८ ॥  
ततः प्रत्यक्चेतनाधिगमो ऽप्य् अन्तरायाभावश् च  ॥ १।२९ ॥  
व्याधिस्त्यानसंशयप्रमादालस्याविरतिभ्रान्तिदर्शनालब्धभूमिकत्वानवस्थितत्वानि चित्तविक्षेपास् ते ऽन्तरायाः  ॥ १।३० ॥  
दुःखदौर्मनस्याङ्गमेजयत्वश्वासप्रश्वासा विक्षेपसहभुवः  ॥ १।३१ ॥  
तत्प्रतिषेधार्थम् एकतत्त्वाभ्यासः  ॥ १।३२ ॥  
मैत्रीकरुणामुदितोपेक्षाणां सुखदुःखपुण्यापुण्यविषयाणां भावनातश् चित्तप्रसादनम्  ॥ १।३३ ॥  
प्रच्छर्दनविधारणाभ्यां वा प्राणस्य  ॥ १।३४ ॥  
विषयवती वा प्रवृत्तिर् उत्पन्ना मनसः स्थितिनिबन्धनी  ॥ १।३५ ॥  
विशोका वा ज्योतिष्मती  ॥ १।३६ ॥  
वीतरागविषयं वा चित्तम्  ॥ १।३७ ॥  
स्वप्ननिद्राज्ञानालम्बनं वा  ॥ १।३८ ॥  
यथाभिमतध्यानाद् वा  ॥ १।३९ ॥  
परमाणुपरममहत्त्वान्तो ऽस्य वशीकारः  ॥ १।४० ॥  
क्षीणवृत्तेर् अभिजातस्येव मणेर् ग्रहीतृग्रहणग्राह्येषु तत्स्थतदञ्जनता समापत्तिः  ॥ १।४१ ॥  
तत्र शब्दार्थज्ञानविकल्पैः सङ्कीर्णा सवितर्का समापत्तिः  ॥ १।४२ ॥  
स्मृतिपरिशुद्धौ स्वरूपशून्येवार्थमात्रनिर्भासा निर्वितर्का  ॥ १।४३ ॥  
एतयैव सविचारा निर्विचारा च सूक्ष्मविषया व्याख्याता  ॥ १।४४ ॥  
सूक्ष्मविषयत्वं चालिङ्गपर्यवसानम्  ॥ १।४५ ॥  
ता एव सबीजः समाधिः  ॥ १।४६ ॥  
निर्विचारवैशारद्ये ऽध्यात्मप्रसादः  ॥ १।४७ ॥  
ऋतम्भरा तत्र प्रज्ञा  ॥ १।४८ ॥  
श्रुतानुमानप्रज्ञाभ्याम् अन्यविषया विशेषार्थत्वात्  ॥ १।४९ ॥  
तज्जः संस्कारो ऽन्यसंस्कारप्रतिबन्धी  ॥ १।५० ॥  
तस्यापि निरोधे सर्वनिरोधान् निर्बीजः समाधिः  ॥ १।५१ ॥

## २ साधनपादः
तपःस्वाध्यायेश्वर-प्रणिधानानि क्रिया-योगः  ॥ २।१ ॥  
समाधि-भावनार्थः क्लेश-तनू-करणार्थश् च  ॥ २।२ ॥  
अ-विद्या--ऽस्मिता-राग-द्वेषाभिनिवेशाः पञ्च **क्लेशाः**  ॥ २।३ ॥  
अविद्या क्षेत्रम् उत्तरेषां प्रसुप्ततनुविच्छिन्नोदाराणाम्  ॥ २।४ ॥  
अनित्याशुचिदुःखानात्मसु नित्यशुचिसुखात्मख्यातिर् अविद्या  ॥ २।५ ॥  
दृग्दर्शनशक्त्योर् एकात्मतेवास्मिता  ॥ २।६ ॥  
सुखानुशयी रागः  ॥ २।७ ॥  
दुःखानुशयी द्वेषः  ॥ २।८ ॥  
स्वरसवाही विदुषो ऽपि तथा रूढो ऽभिनिवेशः  ॥ २।९ ॥  
ते प्रतिप्रसवहेयाः सूक्ष्माः  ॥ २।१० ॥  
ध्यानहेयास् तद्वृत्तयः  ॥ २।११ ॥  
क्लेशमूलः कर्माशयो दृष्टादृष्टजन्मवेदनीयः  ॥ २।१२ ॥  
सति मूले तद्विपाको जात्यायुर्भोगाः  ॥ २।१३ ॥  
ते ह्लादपरितापफलाः पुण्यापुण्यहेतुत्वात्  ॥ २।१४ ॥  
परिणामतापसंस्कारदुःखैर् गुणवृत्तिविरोधाच् च दुःखम् एव सर्वं विवेकिनः  ॥ २।१५ ॥  
हेयं दुःखम् अनागतम्  ॥ २।१६ ॥  
द्रष्टृदृश्ययोः संयोगो हेयहेतुः  ॥ २।१७ ॥  
प्रकाशक्रियास्थितिशीलं भूतेन्द्रियात्मकं भोगापवर्गार्थं दृश्यम्  ॥ २।१८ ॥  
विशेषाविशेषलिङ्गमात्रालिङ्गानि गुणपर्वाणि  ॥ २।१९ ॥  
द्रष्टा दृशिमात्रः शुद्धो ऽपि प्रत्ययानुपश्यः  ॥ २।२० ॥  
तदर्थ एव दृश्यस्यात्मा  ॥ २।२१ ॥  
कृतार्थं प्रति नष्टम् अप्य् अनष्टं तदन्यसाधारणत्वात्  ॥ २।२२ ॥  
स्वस्वामिशक्त्योः स्वरूपोपलब्धिहेतुः संयोगः  ॥ २।२३ ॥  
तस्य हेतुर् अविद्या  ॥ २।२४ ॥  
तदभावात् संयोगाभावो हानं तद्दृशेः कैवल्यम्  ॥ २।२५ ॥  
विवेकख्यातिर् अविप्लवा हानोपायः  ॥ २।२६ ॥  
तस्य सप्तधा प्रान्तभूमिः प्रज्ञा  ॥ २।२७ ॥  
योगाङ्गानुष्ठानाद् अशुद्धिक्षये ज्ञानदीप्तिर् आ विवेकख्यातेः  ॥ २।२८ ॥  

यम-नियमासन-प्राणायाम-+++(इन्द्रिय-)+++प्रत्याहार-धारणा-ध्यान-समाधयो ऽष्टाव् अङ्गानि  ॥ २।२९ ॥  
अहिंसा-सत्यास्तेय-ब्रह्मचर्याऽपरिग्रहा यमाः  ॥ २।३० ॥  
जाति-देश-काल-समयानवच्छिन्नाः सार्वभौमा महाव्रतम्  ॥ २।३१ ॥  
शौचसन्तोषतपःस्वाध्यायेश्वरप्रणिधानानि नियमाः  ॥ २।३२ ॥  
वितर्क-बाधने प्रतिपक्षभावनम्  ॥ २।३३ ॥  
वितर्का हिंसादयः कृतकारितानुमोदिता लोभक्रोधमोहपूर्वका मृदुमध्याधिमात्रा दुःखाज्ञानानन्तफला इति प्रतिपक्षभावनम्  ॥ २।३४ ॥  
अहिंसाप्रतिष्ठायां तत्सन्निधौ वैरत्यागः  ॥ २।३५ ॥  
सत्यप्रतिष्ठायां क्रियाफलाश्रयत्वम्  ॥ २।३६ ॥  
अस्तेयप्रतिष्ठायां सर्वरत्नोपस्थानम्  ॥ २।३७ ॥  
ब्रह्मचर्यप्रतिष्ठायां वीर्यलाभः  ॥ २।३८ ॥  
अपरिग्रहस्थैर्ये जन्मकथन्तासम्बोधः  ॥ २।३९ ॥  
शौचात् स्वाङ्गजुगुप्सा परैर् असंसर्गः  ॥ २।४० ॥  
सत्त्वशुद्धिसौमनस्यैकाग्र्येन्द्रियजयात्मदर्शनयोग्यत्वानि च  ॥ २।४१ ॥  
सन्तोषाद् अनुत्तमः सुखलाभः  ॥ २।४२ ॥  
कायेन्द्रियसिद्धिर् अशुद्धिक्षयात् तपसः  ॥ २।४३ ॥  
स्वाध्यायाद् इष्टदेवतासम्प्रयोगः  ॥ २।४४ ॥  
समाधिसिद्धिर् ईश्वरप्रणिधानात्  ॥ २।४५ ॥  
स्थिरसुखम् आसनम्  ॥ २।४६ ॥  
प्रयत्नशैथिल्यानन्तसमापत्तिभ्याम्  ॥ २।४७ ॥  
ततो द्वन्द्वानभिघातः  ॥ २।४८ ॥  
तस्मिन् सति श्वासप्रश्वासयोर् गतिविच्छेदः प्राणायामः  ॥ २।४९ ॥  
बाह्याभ्यन्तरस्तम्भवृत्तिर् देशकालसङ्ख्याभिः परिदृष्टो दीर्घसूक्ष्मः  ॥ २।५० ॥  
बाह्याभ्यन्तरविषयाक्षेपी चतुर्थः  ॥ २।५१ ॥  
ततः क्षीयते प्रकाशावरणम्  ॥ २।५२ ॥  
धारणासु च योग्यता मनसः  ॥ २।५३ ॥  
स्वविषयासम्प्रयोगे चित्त-स्वरूपानुकार इवेन्द्रियाणां प्रत्याहारः  ॥ २।५४ ॥  
ततः परमा वश्यतेन्द्रियाणाम्  ॥ २।५५ ॥

## ३ विभूतिपादः
देशबन्धश् चित्तस्य धारणा  ॥ ३।१ ॥  
तत्र प्रत्ययैकतानता ध्यानम्  ॥ ३।२ ॥  
तद् एवार्थमात्रनिर्भासं स्वरूपशून्यम् इव समाधिः  ॥ ३।३ ॥  
त्रयम् एकत्र संयमः  ॥ ३।४ ॥  
तज्जयात् प्रज्ञालोकः  ॥ ३।५ ॥  
तस्य भूमिषु विनियोगः  ॥ ३।६ ॥  
त्रयम् अन्तरङ्गं पूर्वेभ्यः  ॥ ३।७ ॥  
तद् अपि बहिरङ्गं निर्बीजस्य  ॥ ३।८ ॥  
व्युत्थाननिरोधसंस्कारयोर् अभिभवप्रादुर्भावौ निरोधक्षणचित्तान्वयो निरोधपरिणामः  ॥ ३।९ ॥  
तस्य प्रशान्तवाहिता संस्कारात्  ॥ ३।१० ॥  
सर्वार्थतैकाग्रतयोः क्षयोदयौ चित्तस्य समाधिपरिणामः  ॥ ३।११ ॥  
ततः पुनः शान्तोदितौ तुल्यप्रत्ययौ चित्तस्यैकाग्रतापरिणामः  ॥ ३।१२ ॥  
एतेन भूतेन्द्रियेषु धर्मलक्षणावस्थापरिणामा व्याख्याताः  ॥ ३।१३ ॥  
शान्तोदिताव्यपदेश्यधर्मानुपाती धर्मी  ॥ ३।१४ ॥  
क्रमान्यत्वं परिणामान्यत्वे हेतुः  ॥ ३।१५ ॥  
परिणामत्रयसंयमाद् अतीतानागतज्ञानम्  ॥ ३।१६ ॥  
शब्दार्थप्रत्ययानाम् इतरेतराध्यासात् सङ्करस् तत्प्रविभागसंयमात् सर्वभूतरुतज्ञानम्  ॥ ३।१७ ॥  
संस्कारसाक्षात्करणात् पूर्वजातिज्ञानम्  ॥ ३।१८ ॥  
प्रत्ययस्य परचित्तज्ञानम्  ॥ ३।१९ ॥  
न च तत् सालम्बनं तस्याविषयीभूतत्वात्  ॥ ३।२० ॥  
कायरूपसंयमात् तद्ग्राह्यशक्तिस्तम्भे चक्षुःप्रकाशासम्प्रयोगे ऽन्तर्धानम्  ॥ ३।२१ ॥  
सोपक्रमं निरुपक्रमं च कर्म तत्संयमाद् अपरान्तज्ञानम् अरिष्टेभ्यो वा  ॥ ३।२२ ॥  
मैत्र्यादिषु बलानि  ॥ ३।२३ ॥  
बलेषु हस्तिबलादीनि  ॥ ३।२४ ॥  
प्रवृत्त्यालोकन्यासात् सूक्ष्मव्यवहितविप्रकृष्टज्ञानम्  ॥ ३।२५ ॥  
भुवनज्ञानं सूर्ये संयमात्  ॥ ३।२६ ॥  
चन्द्रे ताराव्यूहज्ञानम्  ॥ ३।२७ ॥  
ध्रुवे तद्गतिज्ञानम्  ॥ ३।२८ ॥  
नाभिचक्रे कायव्यूहज्ञानम्  ॥ ३।२९ ॥  
कण्ठकूपे क्षुत्पिपासानिवृत्तिः  ॥ ३।३० ॥  
कूर्मनाड्यां स्थैर्यम्  ॥ ३।३१ ॥  
मूर्धज्योतिषि सिद्धदर्शनम्  ॥ ३।३२ ॥  
प्रातिभाद् वा सर्वम्  ॥ ३।३३ ॥  
हृदये चित्तसंवित्  ॥ ३।३४ ॥  
सत्त्वपुरुषयोर् अत्यन्तासङ्कीर्णयोः प्रत्ययाविशेषो भोगः परार्थात् स्वार्थसंयमात् पुरुषज्ञानम्  ॥ ३।३५ ॥  
ततः प्रातिभश्रावणवेदनादर्शास्वादवार्ता जायन्ते  ॥ ३।३६ ॥  
ते समाधाव् उपसर्गा व्युत्थाने सिद्धयः  ॥ ३।३७ ॥  
बन्धकारणशैथिल्यात् प्रचारसंवेदनाच् च चित्तस्य परशरीरावेशः  ॥ ३।३८ ॥  
उदानजयाज् जलपङ्ककण्टकादिष्व् असङ्ग उत्क्रान्तिश् च  ॥ ३।३९ ॥  
समानजयाज् ज्वलनम्  ॥ ३।४० ॥  
श्रोत्राकाशयोः सम्बन्धसंयमाद् दिव्यं श्रोत्रम्  ॥ ३।४१ ॥  
कायाकाशयोः सम्बन्धसंयमाल् लघुतूलसमापत्तेश् चाकाशगमनम्  ॥ ३।४२ ॥  
बहिर् अकल्पिता वृत्तिर् महाविदेहा ततः प्रकाशावरणक्षयः  ॥ ३।४३ ॥  
स्थूलस्वरूपसूक्ष्मान्वयार्थवत्त्वसंयमाद् भूतजयः  ॥ ३।४४ ॥  
ततो ऽणिमादिप्रादुर्भावः कायसम्पत् तद्धर्मानभिघातश् च  ॥ ३।४५ ॥  
रूपलावण्यबलवज्रसंहननत्वानि कायसम्पत्  ॥ ३।४६ ॥  
ग्रहणस्वरूपास्मितान्वयार्थवत्त्वसंयमाद् इन्द्रियजयः  ॥ ३।४७ ॥  
ततो मनोजवित्वं विकरणभावः प्रधानजयश् च  ॥ ३।४८ ॥  
सत्त्वपुरुषान्यताख्यातिमात्रस्य सर्वभावाधिष्ठातृत्वं सर्वज्ञातृत्वं च  ॥ ३।४९ ॥  
तद्वैराग्याद् अपि दोषबीजक्षये कैवल्यम्  ॥ ३।५० ॥  
स्थान्युपनिमन्त्रणे सङ्गस्मयाकरणं पुनर् अनिष्टप्रसङ्गात्  ॥ ३।५१ ॥  
क्षणतत्क्रमयोः संयमाद् विवेकजं ज्ञानम्  ॥ ३।५२ ॥  
जातिलक्षणदेशैर् अन्यतानवच्छेदात् तुल्ययोस् ततः प्रतिपत्तिः  ॥ ३।५३ ॥  
तारकं सर्वविषयं सर्वथाविषयम् अक्रमं चेति विवेकजं ज्ञानम्  ॥ ३।५४ ॥  
सत्त्वपुरुषयोः शुद्धिसाम्ये कैवल्यम् इति  ॥ ३।५५ ॥

## ४ कैवल्यपादः
जन्मौषधिमन्त्रतपःसमाधिजाः सिद्धयः  ॥ ४।१ ॥  
जात्यन्तरपरिणामः प्रकृत्यापूरात्  ॥ ४।२ ॥  
निमित्तम् अप्रयोजकं प्रकृतीनां वरणभेदस् तु ततः क्षेत्रिकवत्  ॥ ४।३ ॥  
निर्माणचित्तान्य् अस्मितामात्रात्  ॥ ४।४ ॥  
प्रवृत्तिभेदे प्रयोजकं चित्तम् एकम् अनेकेषाम्  ॥ ४।५ ॥  
तत्र ध्यानजम् अनाशयम्  ॥ ४।६ ॥  
कर्माशुक्लाकृष्णं योगिनस् त्रिविधम् इतरेषाम्  ॥ ४।७ ॥  
ततस् तद्विपाकानुगुणानाम् एवाभिव्यक्तिर् वासनानाम्  ॥ ४।८ ॥  
जातिदेशकालव्यवहितानाम् अप्य् आनन्तर्यं स्मृतिसंस्कारयोर् एकरूपत्वात्  ॥ ४।९ ॥  
तासाम् अनादित्वं चाशिषो नित्यत्वात्  ॥ ४।१० ॥  
हेतुफलाश्रयालम्बनैः सङ्गृहीतत्वाद् एषाम् अभावे तदभावः  ॥ ४।११ ॥  
अतीतानागतं स्वरूपतो ऽस्त्य् अध्वभेदाद् धर्माणाम्  ॥ ४।१२ ॥  
ते व्यक्तसूक्ष्मा गुणात्मानः  ॥ ४।१३ ॥  
परिणामैकत्वाद् वस्तुतत्त्वम्  ॥ ४।१४ ॥  
वस्तुसाम्ये चित्तभेदात् तयोर् विभक्तः पन्थाः  ॥ ४।१५ ॥  
न चैकचित्ततन्त्रं वस्तु तदप्रमाणकं तदा किं स्यात्  ॥ ४।१६ ॥  
तदुपरागापेक्षित्वाच् चित्तस्य वस्तु ज्ञाताज्ञातम्  ॥ ४।१७ ॥  
सदा ज्ञाताश् चित्तवृत्तयस् तत्प्रभोः पुरुषस्यापरिणामित्वात्  ॥ ४।१८ ॥  
न तत् स्वाभासं दृश्यत्वात्  ॥ ४।१९ ॥  
एकसमये चोभयानवधारणम्  ॥ ४।२० ॥  
चित्तान्तरदृश्ये बुद्धिबुद्धेर् अतिप्रसङ्गः स्मृतिसङ्करश् च  ॥ ४।२१ ॥  
चितेर् अप्रतिसङ्क्रमायास् तदाकारापत्तौ स्वबुद्धिसंवेदनम्  ॥ ४।२२ ॥  
द्रष्टृदृश्योपरक्तं चित्तं सर्वार्थम्  ॥ ४।२३ ॥  
तद् असङ्ख्येयवासनाभिश् चित्रम् अपि परार्थं संहत्यकारित्वात्  ॥ ४।२४ ॥  
विशेषदर्शिन आत्मभावभावनानिवृत्तिः  ॥ ४।२५ ॥  
तदा विवेकनिम्नं कैवल्यप्राग्भारं चित्तम्  ॥ ४।२६ ॥  
तच्छिद्रेषु प्रत्ययान्तराणि संस्कारेभ्यः  ॥ ४।२७ ॥  
हानम् एषां क्लेशवद् उक्तम्  ॥ ४।२८ ॥  
प्रसङ्ख्याने ऽप्य् अकुसीदस्य सर्वथा विवेकख्यातेर् धर्ममेघः समाधिः  ॥ ४।२९ ॥  
ततः क्लेशकर्मनिवृत्तिः  ॥ ४।३० ॥  
तदा सर्वावरणमलापेतस्य ज्ञानस्यानन्त्याज् ज्ञेयम् अल्पम्  ॥ ४।३१ ॥  
ततः कृतार्थानां परिणामक्रमसमाप्तिर् गुणानाम्  ॥ ४।३२ ॥  
क्षणप्रतियोगी परिणामापरान्तनिर्ग्राह्यः क्रमः  ॥ ४।३३ ॥  
पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिर् इति  ॥ ४।३४ ॥  

