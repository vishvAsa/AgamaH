+++
title = "०५ व्याख्याकर्तृपरिचयः"

+++
तत्त्वमुक्ताकलापस्य कर्तुः दैवादेशप्राप्तकवितार्किकसिंह-सर्वतन्त्रस्वतन्त्रेत्याद्यन्वर्थप्रशस्तिमतः श्रीमन्निगमान्तमहादेशिकस्य विषये नूतनस्य वक्तव्यस्यालाभात्, सर्वजगद्विदितत्वात्तदीयचरितस्य, तद्विषये श्रमो न कृत इति क्षमां प्रार्थ्य, तयाख्यातारमधिकृत्य किञ्चित्परिचयं दातुकामा वयम् ॥ 
तुण्डीर (काञ्ची) मण्डलं हि शिष्टैरलंकृतमिति प्रथितमेव । तस्य प्राच्यां दिशि तिरुक्कडल्मल्लै (Mamallapuram) इति प्रसिद्धदिव्यशे भूतमुनिरितिप्रसिद्धस्य ( भूतत्ताल्वार् ) सूरिवर्यस्यावतारक्षेत्रप्रान्ते महापण्डितानाम्, स्वाध्यायैकनिरतानां नित्यसूरिसदृशानां आचारशीलानां आवासभूतः कोत्तिमङ्गलं नाम एकः अग्रहारः पावनतमः वरीवर्ति ॥ 
‘अनुष्ठानसमृद्ध्यर्थं ननु स्थानं विनिर्मितम् । नव्यमङ्गलनाम्नेदं नित्यसूरिसमोषितम् ॥' 
'यत्र नाम बहवो महागुणा नित्यसूरिसदृशा भुवस्सुराः । वेदशास्त्रनिपुणा विरागिणः रागिणो गुणगुणालये हरौ ।।' 
'कर्मठाः कलुषमार्गदूरगाः कम्पदाः कलिविलासशालिनाम् । 
ख्यातिलाभमुखदोषदूरगाः धर्मशास्त्रनिपुणा विरेजिरे || ' 
‘अप्राकृतदिव्यलोकात्पतितः खण्ड एकः एतदग्रहारात्मना परिणतः किमु !' इति चाभिज्ञैः वर्ण्यमानम्, “कोत्तिमङ्गल’मिति व्यवहियमाणम्, अग्रहारमिममुद्दिश्योच्यमानं वचः सर्वात्मना समञ्जसमित्येव भायाद्द्द्रष्टृणाम् । एतदग्रहारमध्ये अच्छस्वच्छसलिलपूर्णः सरसिजषण्डालंकृतः तटाकः सर्वेषां अनुष्ठानोपयोगितया भ्राजमानो विराजते । यस्य तटाकस्य परितः प्रफुल्लविकसितप्रसूनमण्डिताः वृक्षाः, येषु वृक्षेषु मधुपिपासवः भ्रमराः समेत्य ओंकारमिवोद्घोषमाणाः भगवन्नामोच्चारणमस्माकं स्मारयन्तीत्यतितरां मोदमावहन्ति ॥ 
सर्वङ्कषाव्याख्याकर्तार इमे श्री वरदाचार्याः एतदग्रहारकृतजन्मान इति सामोदमावेदयामः । एषां पितरः श्रीसुन्दरराजाचार्या अन्वर्थनामान आसन् । माता श्रीरङ्गाम्बा । श्री वरदाचार्यस्य पितामहाः श्रीकृष्णमा- चार्याः । एषां पितरः 'कोत्तिमङ्गलं अप्पा' इति प्रसिद्धाः महाविद्वांसः सर्वतन्त्रप्रवीणाः वत्स्य चक्रवर्ति श्री वीरराघवमहादेशिकाः । श्री कृष्णमाचार्याः स्वज्येष्ठभ्रातृवर्याणां 'अपरव्यासः' इति प्रसिद्धानां ' गोपालण्णा' 
। इत्यादरात् व्यवह्रियमाणानां वत्स्यश्रीगोपालार्यमहादेशिकानां सविधे वेदकाव्यनाटकादीन् अधीतवन्तः ॥ 
इमे च कृष्णमाचार्याः नेल्वाय् अभिजनानां (मणप्पाक्क) कौशिकानां साङ्गवेदाध्यायिनां परमैकान्तिसार्वभौमानां स्वीकृतपुत्रा अभूवन् । इमे श्रीवेङ्कटवरदाचार्याः श्रीशैलचतुर्वेदशतक्रतु- श्रीवाजिवक्त्र- करुणापरिपूर्णबोधानां दिगन्तविश्रान्तयशसाम् आचार्यसार्वभौमानां नावल्पाक्कं श्रीमद् अण्णयार्यमहादेशिकानां मातृष्वसेयाः, तथा श्री अण्णयार्यमहादेशिकमातुलेयानां महाविदुषां 'कोत्तिमङ्गलं अप्पा' इति प्रसिद्धानां 
( 
घ) 
ii 
वात्स्यचक्रवर्ति-श्रीवीरराघवार्यमहादेशिकानां पैतृष्वसेयाश्चाऽभूवन् । एषां श्री वेङ्कटवरदाचार्याणां सकाशे एव 'अपरव्यासः' इति प्रसिद्धाः सर्वङ्कषाकर्तुः पितामहानां श्री कृष्णमाचार्याणां ज्येष्ठभ्रातरः कोत्तिमङ्कलं वात्स्यचक्रवर्ति-गोपालार्यमहादेशिकाः समग्रसाङ्गवेदमधीतवन्तः । श्रीसुन्दरराजाचार्याः स्वीयज्येष्ठपितृव्याणाम् अपरव्यासानां श्री गोपालार्यमहादेशिकानां सकाशात् प्राप्तचक्रङ्कनादिसंस्काराः, तेषामेव सविधे वेदकाव्य- नाटकादीत् अधीत्य स्वात्मभरं च न्यक्षिपन् । श्रीसुन्दरराजाचार्याश्च महाविदुषां नावल्पाक्कं चतुर्वेदशतक्रतु- श्रीनृसिंहतातयार्य महादेशिकानाम्, तथा स्वमातुलपादानां ओंगूर् वेलामूर वीरराघवाचार्याणां च सविधे तर्कशास्त्रमधीत्य श्री नृसिंहतात देशिकानां सन्निधौ वेदान्तशास्त्रमधीतवन्तः ॥ 
दुन्दुभिनामसंवत्सरे (1922 A. D. ) जाता इमे वरदाचार्यमहोदयाः स्वपितृचरणानां सन्निधौ पञ्चसंस्कारादीन् प्राप्य, तेभ्य एव काव्यनाटकादीन्, तथा नावल्पाक्कं सोमयाजी श्री नारायणतात देशिकानां सन्निधौ वेदांश्च स्वग्राम एवाधीत्य, ततः चेन्नपुर्यां काकुमानी आदिकेशवुलु श्रेष्ठिसंस्कृतपाठशालायाम्, अनन्तरं श्रीपदपुर्यां (Tirupati) श्रीवेङ्कटेश्वरसंस्कृतकलाशालायां न्यायशिरोमणिकक्ष्यायां न्यायशास्त्रं समधी - तवन्तः । कोत्तिमङ्गलं वात्स्य श्री वीरराघवमहादेशिकानां चरणयो: समर्पितात्मभराश्च बभूवुः || 
तिरुपतिकलाशालायां इमे मम सहपाठिनः आसन् इतीदं स्मृत्वा नितरां मोदते ममान्तरात्मा । ततः महीसुरपत्तने (Mysore) श्री परकालपठे मूर्धाभिषिक्तानां जगद्विख्यातानां श्रीमद् अभिनवरङ्गनाथ- ब्रह्मतन्त्रस्वतन्त्र परकालस्वामिनाम्, तथा तच्छिष्याणां महापण्डितानां आत्मकूर् दीक्षाचार्याणाञ्च सन्निधौ दशवत्सरान् प्राचीननव्यन्यायशास्त्रवेदान्तप्रौढग्रन्थान्, तथेतरदर्शनग्रन्थांश्च संसेव्य, उभयवेदान्तमहापण्डिता दार्शनिकाश्चाभवन् । आचार्यवर्याणां परमानुग्रहपात्राश्च रेजिरे । 'न्यायमञ्जरी' ति सुप्रसिद्धप्रौढन्यायग्रन्थस्य व्याख्यानिर्माणेन न्यायशास्त्रे एतेषां विद्यमानं अकुण्ठितपाण्डित्यं नितरामशोभत । कर्नाटकराज्यशासनञ्च ग्रन्थमेनं प्रशस्य विशेषतः सभाजयामास ।। 
काञ्चीकामकोटीपीठपरमाचार्याः एतेषां नानामुखं पाण्डित्यं प्रत्यक्षतोऽनुभूय 1953 वत्सर एवैनान् स्वर्णखचितेन‘पण्डिरत्नम्’ बिरुदेनालंचक्रुः । 2002 तमे वर्षे भारतराष्ट्रपतिना सम्मानिताश्च । तिरुपतीस्थराष्ट्रिय- संस्कृतविद्यापीठोऽप्येनान् 2003 वर्षे 'महामहोपाध्याय ' बिरुदेन सभाजयामास । ख्यातिलाभपूजाविमुखा अपीमे, स्वयंप्राप्तशास्त्ररत्नाकर-सर्वशास्त्रकलानिधिप्रभृतिनानाबिरुदालंकृताः विख्यातविद्वद्गोष्ठीतिलकायमानाः, तटस्थसर्वमतपण्डितैश्च श्लाघ्यमानाः, ज्ञानाचारवैराग्यालंकृताः, शमदमाद्यात्मगुणसंपन्नाश्च । किं बहुना भुवि नानाशास्त्रपण्डिताः विरलाः । तेष्वपि नानाशास्त्रविमर्शनपूर्वकव्याख्यातारः अतिविरलाः । तत्रापि अध्यापनसमर्थाः अतीवमृग्याः । इत्थमेकसंश्रयदुर्लभाः इमे त्रयो गुणविशेषाः वरदाचार्येऽस्मिन् सङ्गमं प्राप्य त्रिवेणीसङ्गमं. स्मारयन्त्यस्माकम् । एवं तारामण्डलेऽमृतकिरणवत् भ्राजमाना इमे बहून् संवत्सरान् अरोगदृढगात्रतां लब्ध्वा चिरन्तनसरस्वत्याः सेवां चिरं कर्तुं श्रियः पतिः श्रीमन्नारायणः अनुगृह्णात्विति प्रार्थयामः ।। 
19-12-2002 
1 
शिरुङ्गटूर, नडादूर श्रीभाष्यसिंहासनम्, कलैमामणिः 
एस्. एन्. श्रीरामदेशिकदास: (भारतराष्ट्रपतिपुरस्कृतपण्डितः ) 
