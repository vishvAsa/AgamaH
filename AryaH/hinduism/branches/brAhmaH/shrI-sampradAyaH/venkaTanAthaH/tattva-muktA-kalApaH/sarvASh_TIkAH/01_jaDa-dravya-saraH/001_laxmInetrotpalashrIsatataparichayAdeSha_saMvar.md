+++
title = "001 लक्ष्मीनेत्रोत्पलश्रीसततपरिचयादेष संवर्धमानो"

+++
<details><summary>मूलम्</summary>

लक्ष्मीनेत्रोत्पलश्रीसततपरिचयादेष संवर्धमानो नाभीनालीकरि(ङ्ग)ङ्खन्मधुकरपटलीदत्तहस्तावलम्बः ।  
अस्माकं संपदोघानविरलतुलसीदामसंजातभूमा कालिन्दीकान्तिहारी कलयतु वपुषः कालिमा कैटभारेः ॥ १ ॥
</details>

<details><summary>सर्वाङ्कषटीका</summary>

श्रीमत्तुरगवदनतेजोबृंहिताश्चर्यशक्तिः सर्वतन्त्रस्वतन्त्रः श्रीमान् वेङ्कटनाथनामा वेदान्ताचार्यवर्यः जिज्ञा- सुजनहिताय चिकीर्षितस्य सविशेषा (विशिष्टा) द्वैतसिद्धान्तप्रकरणग्रन्थस्य निर्विघ्नपरिसमाप्तिप्रचयगमनाद्यर्थं स्वेष्टदेवतास्तुतिगर्भं श्रेयः प्रार्थनारूपं मङ्गलमादौ निबध्नाति - **लक्ष्मीति** । **कैटभारेः वपुषः एषः कालिमा** इत्यन्वयक्रमः । **कालिमा अस्माकं संपदोघान् कलयतु** इति प्रार्थना । इतरत् सर्वं कालिम्नः विशेषणम्। एषः कालिमा इति प्रत्यक्षवन्निर्देशः । भगवानिव तदीयगुणा अपि भक्तानामुपास्या इत्यतः कालिम्नः [[2]] प्राधान्यम् । स च कालिमा लक्ष्म्याः नेत्रोत्पलश्रिया सह सततपरिचयात् **संवर्धमानः** = एधमानः । अत्र सततपरिचयात् इत्यनेन परमात्मनो लक्ष्मीसंबन्धः नित्य इति सूचितः । लक्ष्मीतत्त्वमधिकृत्य वक्तव्यं तत्प्रकरणे (नायक. 8) वक्ष्यते । नाभीनालीकेति कमलमुपलक्षितम्, तत्र **रिङ्खताम्** = सशब्दं परिभ्रमताम् मधुकराणां पटली = समुदायः, तया दत्तः **हस्तावलम्बः** = पोषणम् यस्य कालिम्नः, एवम् **अविरलतुलसीदाम्ना** = निबिडतुलसीमालया सञ्जातः **भूमा** = बहुत्वंम् यस्य, एवं **कालिन्द्याः** = यमुनायाः कान्तिहारी, यमुनानदी कृष्णवर्णेति प्रसिद्धम् । एतादृशः कैटभारे: वपुषः कालिमा- कृष्णवर्णः अस्माकं संपदोघान् कलयतु । अत्र **संपत्** = भगवत्प्राप्तिहेतुभूतं यत् किञ्चित् गृह्यते । अत्र '**वपुषः कालिमा**' इति गुणगुणिभाव:, '**कैटभारेः वपुषः**" इत्यनेन दिव्यमङ्गलविग्रहविशिष्टत्वं ब्रह्मणः, '**लक्ष्मी**'त्यादिना नित्यवि- भूतिसद्भावः ‘**नाभीनालीके**’त्यादिना चतुर्मुखसृष्टिरित्यादेस्सूचनात् लीलाविभूतिसद्भावः, '**अविरलतुलसी**' इत्यादिना भक्तजनसेव्यत्वम्, '**कालिन्दी**' '**कैटभारेः**' इति पदाभ्यां कृष्णावतारस्य, हयग्रीवावतारस्य चैकरस्यमित्यादिकं सूचितम् । श्रीकृष्णावतारे गीतोपदेशेन, श्रीहयग्रीवावतारे पाञ्चरात्रोपदेशेन योभयोरवतार- योर्ज्ञानप्रदत्वादिकमस्मदाचार्यानुगृहीते हयशिरउपाख्यानव्याख्याने स्पष्टम् । अत एव हयग्रीवावतारे मधुकैटभयोस्संहारेऽपि मधुसूदन कैटभारिपदे श्रीकृष्णेऽपि प्रयुज्येते इत्यपि द्रष्टव्यम् ॥

एवमत्र सविशेषाद्वैतपर्यायस्य विशिष्टाद्वैतसिद्धान्तस्य मूलभूता विषयाः सूचिताः । निर्विशेषाद्वैत- प्रतिकोटिभूतं हीदं विशिष्टाद्वैतदर्शनम् । अत्र विशिष्टपदस्य चिदचिद्विशिष्टमात्रपरत्वे गुणविग्रहयोर्लाभः क्लेशेन निर्वाह्यः । अतः - विशिष्टपदं सविशेषपर्यायमिति सर्वविदितम् । विशेषाश्च गुणविग्रहविभूतयः । गुणाश्च ज्ञानशक्तिबलैश्वर्यादयः इत्यादिश्रुतिसिद्धाः । विग्रहः अन्तरादित्यविद्यादिषु प्रसिद्धः । विभूतयश्चानन्ताः, प्राधान्येन नित्यलीलारूपाः । तेन चिदचितोस्सिद्धिः । एतादृशविशेषैः विशिष्टत्वात्, सगुणनिर्गुणविभागा- भावात् सविशेषं ब्रह्मैकमेव परमं तत्त्वमिति श्रौतस्सिद्धान्तः । जगद्योनिभूतं हि ब्रह्मतत्त्वं शून्यरूपं न भवितुमर्हति । न्यग्रोधादिबीजानि वृक्षाकारेण विकसन्ते अथवा परिणमन्ते । न्यग्रोधबीजं हि तादृशविकासानु- गुणसकलविशेषविशिष्टम् । अन्यथा हि तस्मात् यः कोऽपि वृक्षः स्यात् । अथवा न्यग्रोधबीजाकारात् शिलाशकलादपि आम्रवृक्षः स्यात् । अतः शून्यरूपात् ब्रह्मणः न जगदुत्पत्तिस्थित्यादिसंभवः । साक्षित्वमपि न निर्विशेषस्य भवेत् । किन्तु तदनुगुणविशेषविशिष्टस्यैव । अयमंशः सद्विद्यायां परब्रह्मणः स्वरूपस्वभाव- विवरणार्थं प्रवृत्तेषु खण्डेषु (818) द्वेश खण्डे न्यग्रोधबीजदृष्टान्तेनोपादानभूतं तत्त्वं सविशेषमेव, न शून्यरूपमिति विस्तरेणोपपादितं द्रष्टव्यम् । एवञ्च एतादृशविशेषणविशिष्टमेव ब्रह्म, न शून्यरूपम् । एवं सविशेषवादोऽयं समग्रः सर्वश्रुत्यनुगुणः, सर्वार्थगर्भः सर्वविधाधिकारिसमाश्रयार्ह इति सूचितम् ॥ १ ॥
</details>


<details><summary>पाठाः (द्रष्टुं नोद्यम्)</summary>

- [आळ्वारः](https://www.youtube.com/watch?v=6YLyD9ybl2c&list=PLog-e7pBcwck24qngVTVJmEHVPcCg9w5R)
</details>
