+++
title = "24 परायत्ताधिकरणम्"

+++
लौकिकवैदिककर्मसु कर्तृत्वं प्रत्यगात्मनो यत्तत् ।  
यदधीनमाह निगमः तत् ब्रह्म (श्रीनिवास-नाम) भजे ॥78॥  
  
24 ॥ परायत्ताधिकरणम् ॥6॥ पूर्वाधिकरणे गुहासूत्रे प्रस्तुतयोर्जीवपरमात्मनोः एकस्य जीवात्मनः कर्तृत्वं पारमार्थिकम् इति व्यवस्थापितम् । तस्य कर्तृत्वस्य परमात्मायत्तत्वव्यवस्थापनेन नियाम्यनियामकभावेन तयोर्भेदस्य निरुपाधिकताया दृढीकरणाय प्रवृत्तमिदमधिकरणम् ॥ परात्तु तच्छ्रुतेः ॥2-3-40॥ [कृतप्रयत्नापेक्षस्तु विहितप्रतिषिद्धावैयर्थ्यादिभ्यः ॥41॥] तुशब्दः पूर्वपक्षव्यावृत्त्यर्थः । तत् - गुहासूत्रे (1-2-11) प्रस्तुतयोरात्मनोः एकस्य जीवस्य कर्तृत्वं, परात् - तदन्यपरमात्मायत्तं; तच्छ्रुतेः - परमात्मायत्तत्वश्रवणात् इति सूत्रार्थः ॥ लौकिकवैदिककर्मसु कर्तृत्वं प्रत्यगात्मनो यत्तत् । यदधीनमाह निगमः तद्ब्रह्म श्रीनिवासनाम भजे ॥78॥ अर्थः । पूर्वाधिकरणे व्यवस्थापितं जीवात्मनः यत् कर्तृत्वं तत् यदधीनं - श्रीनिवासापरनामधेयब्रह्माधीनं आह निगमः । शिष्टं स्पष्टम् ॥ भावः । ``य आत्मनि तिष्ठन् आत्मनोऽन्तरो यमात्मा न वेद यस्यात्मा शरीरं य आत्मानमन्तरो यमयति, स त आत्माऽन्तर्याम्यमृतः'', ``अन्तः प्रविष्टः शास्ता जनानां सर्वात्मा'' इत्यादिश्रुतिषु परमात्मनः तत्तत्कर्मसु जीवात्मप्रेरकत्वश्रवणात्, जीवात्मनः कर्तृत्वं परमात्मप्रेरणाधीनम् । अयं च परमात्मा सुबालोपनिषदैकार्थ्यात्, श्रीनिवासापरनामधेय एवेति निर्धार्यते इति ॥ पूर्वपक्षः । परमात्मनो जीवकर्तृककर्मसु तत्प्रेरकत्वाभ्युपगमे विधिनिषेधशास्त्रयोः वैयर्थ्यापत्तिः । विधिनिषेधशास्त्राणि हि इष्टानिष्टफलसाधनताबोधमुत्पाद्य, प्रवृत्तिं निवृत्तिं वा कुर्वन्ति । प्रवृत्तिनिवृत्त्योरन्याधीनत्वे तद्बोधस्य अकिञ्चित्करत्वेन, वैयर्थ्यापत्तिः दुर्वारैव । अतो जीवस्य कर्तृत्वं नान्यायत्तमिति ॥ सिद्धान्तः । ``य आत्मनि तिष्ठन्'' इत्यादिप्रागुदाहृतश्रुतिषु परमात्मनः तत्तत्कर्मसु जीवात्मप्रेरकत्वश्रवणात्, जीवात्मनः कर्तृत्वं परमात्मायत्तमेव ॥ यदुक्तं जीवात्मनः कर्तृत्वस्य परमात्मायत्तत्वे, विधिनिषेधशास्त्रवैयर्थ्यप्रसङ्गः इति, तन्न । जीवः स्वबुद्ध्या यत्कर्मणि प्रवर्तते, परमात्मा स्वानुमतिदानेन तत्कर्म कारयतीति प्रथमप्रवृत्तौ जीवस्य स्वातन्त्र्यस्य, द्वितीयादिप्रवृत्तिष्वेव परमात्मपारतन्त्र्यस्य चाभ्युपगमात्, न विधिनिषेधशास्त्रवैयर्थ्यप्रसङ्गः ॥ अत्रेदं बोद्ध्यम् - ईश्वरस्य उदासीनत्वं, अनुमन्तृत्वं, प्रेरकत्वम् इत्याकारत्रयमस्ति । तत्र जीवस्य प्रथमप्रवृत्तौ ईश्वरस्य औदासीन्यमेव । द्वितीयादिप्रवृत्तौ तु अनुमन्तृत्वं; तदभावे जीवस्य प्रवृत्त्यनिर्वाहात् । यस्तु परमात्मन आनुकूल्ये प्रातिकूल्ये वा अत्यन्तव्यवसायवान्, तद्विषये प्रेरकत्वमिति ॥59॥ इति परायत्ताधिकरणम् ॥6॥