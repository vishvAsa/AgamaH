+++
title = "21 निशाधिकरणम्"

+++
यदुपासको निशायां म्रियमाणोऽप्यखिलकर्मणां नाशात् ।  
यत् प्राप्नोत्यविलंबात् तत् ब्रह्म (श्रीनिवास-नाम) भजे ।। 173 ।।  
  
21 ।। निशाधिकरणम् ।। 10 ।। निशि नेति चेन्न संबन्धस्य यावद्देहभावित्वात् दर्शयति च ।। 4-2-18 ।। निशि मृतस्य ब्रह्मविदो ब्रह्मप्राप्तिः न संभवति इति चेत्, तत् न; संबन्धस्य-कर्मसंबन्धस्य चरमदेहावसानपर्यन्तावस्थायित्वात् । ``तस्य तावदेव चिरं यावन्न विमोक्ष्ये'' इति श्रुतिः चरमदेहान्ते ब्रह्मप्राप्तिं दर्शयति च इति सूत्रार्थः ।। यदुपासको निशायां म्रियमाणोऽप्यखिलकर्मणां नाशात् । यत्प्राप्नोत्यविलंबात् तद्ब्रह्म श्रीनिवासनाम भजे ।। 175 ।। स्पष्टोऽर्थः ।। पूर्वपक्षः । निशि मृतस्य ब्रह्मविद आदित्यरश्म्यनुसारेण गमनसंभवेऽपि ``दिवा च शुक्लपक्षश्च उत्तरायणमेव च । मुमूर्षतां प्रशस्तनि विपरीतं" तु गर्हितं'' इति निशि मरणस्य गर्हितत्वस्मरणेन, गर्हितत्वस्याधमगतिहेतुतयैव वाच्यत्वात्, निशि मृतस्य परमामुरुषार्थरूपब्रह्मप्राप्तिर्न संभवतीति ।। सिद्धान्तः । ब्रह्मविदो ब्रह्मविद्यारंभात् पूर्वकर्मणां, अनारब्धकार्याणां विद्यामाहात्म्यादेव नष्टत्वात्, उत्तरेषां चाश्लेपात्, आरब्धफलानां" कर्मणां भोगेन नष्टत्वात् ब्रह्मप्राप्तौ विलम्बहेत्वभावात् ``तस्य तावदेव चिरं यावन्न विमोक्ष्ये अथ संपत्स्ये'' इति श्रुतौ ब्रह्मविदश्चरमदेहावसाने ब्रह्मप्राप्तिप्रतिपादनाच्च निशि मृतस्यापि ब्रह्मविदो ब्रह्मप्राप्तिरस्त्येव । निशि मरणस्य कर्हितत्वस्मृतिस्तु अविद्वद्विषयेति ।। 144 ।। इति निशाधिकरणम् ।। 10 ।।