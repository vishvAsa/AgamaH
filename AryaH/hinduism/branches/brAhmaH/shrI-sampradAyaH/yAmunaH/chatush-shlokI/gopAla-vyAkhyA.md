+++
title = "गोपाल-व्याख्या"
+++
  
## 1
॥ श्रीः ॥  
॥ चतुश्श्लोकीव्याख्या ॥  
स्तोत्ररत्नम् इत्याचार्ययामुनकृतभगवत्स्तोत्रनाम । एतत्स्तोत्रात्पूर्वं रचितं तत्स्तोत्रमिति प्रतिभाति । तत्रैव नाथोपज्ञस्यास्मद्दर्शनस्य प्रवर्तकस्य स्वपितामहस्य स्तुतिरूपं मङ्गलं निबद्धं त्रिभिः श्लोकैः । वैदिककपिञ्जलाधिकरणन्यायः शान्तिशब्दपठनस्य त्रिरभ्यासश्चानुसृत इव त्रित्वसंख्याश्रयणेन । पुराणरत्नकृत् देवतापारमार्थ्यवित् इति पराशरः तत्पुराणं च स्तुतं तत्र स्तोत्रप्रदर्शितसर्वतत्त्वानां पराशरानुग्रहभाक्त्वप्रदर्शनाय । अत्रापि पराशरपुराणमेव शब्दतोऽर्थतश्चानुसृतमिति स्पष्टम् । स्तोत्ररत्ने शेषस्य बहुप्रकारैः यथोचितं यथा यथा शेषिसौकर्यं तथा तथा रूपपरिग्रहो वर्णितः । 'निवासशय्यासनपादुकांशुकोपधानवर्षातपवारणादिभिः । शरीरभेदैस्तव शेषतां गतैर्यथोचितं शेष इतीर्यते जनैः' इति श्लोके फणिपतेः स्वामिसेवार्थं परिगृहीतानि बहुरूपाणि निर्दिष्टानि । अत्र च शय्या आसनम् इति सेवारूपद्वयमेवाभिहितं शब्दतः । इतराणि चोपलक्षणविधया जिघृक्ष्यन्ते । सुपर्णविषये 'दासस्सखा वाहनमासनं ध्वजो यस्ते वितानं व्यजनं त्रयीमयः' इते बहुरूपभजनमुक्तम् । अत्र वाहनपदेनेतराण्युपलिलक्षयिषितानि । यत्र पूर्णोपदेशस्तद्ग्रन्थस्यैव पूर्वरचितत्वं साम्प्रतम् । 'पुरुषोत्तमः कः' इति स्तोत्ररत्ने प्रश्नः कृतः । अत्र तस्योत्तरं दीयते -  
कान्तस्ते पुरुषोत्तमः, फणिपतिः शय्यासनं वाहनं  
वेदात्मा विहगेश्वरो, यवनिका माया जगन्मोहिनी ।  
ब्रह्मेशादिसुरव्रजस्सदयितस्त्वद्दासदासीगणः  
श्रीरित्येव च नाम ते भगवति ब्रूमः कथं त्वां वयम् ॥ १ ॥  
ततोऽपि स्तोत्ररत्नस्य पूर्वरचितत्वसम्भवः । श्लोकचतुष्टयमात्रघटितेयं स्तुतिः । मातृविषये शिशुत्वमभिमन्यत इव । सौन्दर्यलहर्यां श्रीशङ्करभगवत्पादैः द्रमिडशिशुरित्यात्मा मातृसन्निधौ निर्दिश्यते । मातृप्रसादनाय दीर्घस्तुतेरनपेक्षा । शारीरकाध्यायसंख्याऽऽदृता चतुस्संख्ययास्य स्तोत्रस्य । शारीरकाध्यायविषयाः क्रमेणास्यां चतुश्श्लोक्यां भगवतीव श्रियामपि संघटन्ते । 'स्वशेषाऽशेषार्थो निरवधिकनिर्बाधमहिमा फलानां नेता यः फलमपि च शारीरकमितः । श्रियं तत्सध्रीचीं तदुपसदनत्रासशमनीमभिष्टौति स्तुत्यामवितथमतिर्यामुनमुनिः ॥' इत्याचार्यश्लोकोऽत्र भाव्यः । अनेन ईश्वरत्वस्य मिथुने व्यासज्यवृत्तित्वं सिध्यति । 'लोककान्तस्य कान्तत्वात्' इति रामविषये गीतमादिकविना । सर्वलोककमनीयः सर्वलोककान्तः श्रियः कान्तः । ते कान्तः सर्वलोककान्तः । ते कान्तः पुरुषोत्तमः । श्रीकान्तमुद्दिश्य पुरुषोत्तमत्वं विधीयते । उद्देश्यं पूर्वं, विधेयं परम् । 'ह्रीश्च ते लक्ष्मीश्च पत्न्यौ' इति पुरुषसूक्तोत्तरानुवाकः । श्रीभूमिपत्नीयुगलदर्शने भर्तुः पुरुषसूक्तप्रतिपाद्यस्य पुरुषस्याभिगम्यत्वं निश्चित्य तत्संनिकर्षं प्राप्य 'ते' इति तत्रैव प्रत्यक्षं संबोध्यते तत्पूर्वं परोक्षतयैव भगवन्निर्देश कृतः 'स' इत्यादिना । तत्र पत्या पत्न्यौ निरूप्येते, 'ते पत्न्यौ ह्रीश्च लक्ष्मीश्च' इति । अत्र पतिर्निरूप्यते पत्न्या 'ते कान्तः पुरुपोत्तमः' इति, 'रामानुजं लक्ष्मणपूर्वजं च' इति न्यायेन । 'मातर्लक्ष्मि यथैव मैथिलजनस्तेनाध्वना ते वयं त्वद्दास्यैकरसाभिमानसुभगैर्भावैरिहामुत्र च । जामाता दयितस्तवेति भवतीसम्बन्धदृष्ट्या हरिं पश्येम प्रतियाम याम च परीचारान् प्रहृष्येम च ॥' इति श्रीगुणरत्नकोशश्लोकोऽत्र भाव्यः । 'पुंसूक्तादिप्रसिद्धो गुणनिधिरघजिद्ब्रह्मशब्दार्थ उक्तः' (1.1.35) 'नानागमोद्यद्विशयशमनतश्श्रीमति ब्रह्मतोक्तेः' (1.1.38) इति सारावल्युक्तमिह भाव्यम् ॥  
ते कान्तः पुरुषोत्तमः इत्यत्रोपक्रम एव पठनेन श्रीभाष्यप्रदर्शितरीत्या ब्रह्मशब्दार्थोपक्रमत्वं स्तोत्रस्य ब्रह्मशब्दार्थोपक्रमत्वं लभ्यते । पुरुषोत्तमस्यैव मोक्षप्रदत्वप्रसिद्धिः खण्डनखाद्यग्रन्थकृता श्रीहर्षेण प्रख्यापिता नैषधीयद्वितीयसर्गारम्भे 'अधिगत्य जगत्यधीश्वरादथ मुक्तिं पुरुषोत्तमाद्यथा । वचसामपि गोचरो न यः स तमानन्दमविन्दत द्विजः ॥' (2.1) इति । एतन्नाम्ना तृतीयश्लोककथितवैष्णवाध्वपारगमनरूपश्रेयःप्रदानसामर्थ्यम् एतद्दिव्यमिथुनस्यास्तीति सच्यते । 'वेदान्तास्तत्त्वचिन्तां मुरभिदुरसि यत्पादचिह्नैस्तरन्ति' इति श्रीगुणरत्नकोशे श्रियः पतित्वस्य परब्रह्मोपलक्षकत्वं कथितमिव । 'ते' इति वदन् मातृनिकटे आगत्य तां संबोधयति । 'ते' इति पदेन 'ते पत्न्यौ' इति श्रुतिः स्मार्यते । 'लक्ष्मीस्ते पत्नी' इति भगवन्तमुद्दिश्य प्रयुक्तस्य वाक्यस्य स्थानेऽत्र मातरमुद्दिश्य 'ते कान्तः पुरुषोत्तमः' इति पदविपरिणामः क्रियते । 'श्रीमान् लोकत्रयाश्रयः' हति सहस्रनामसु पठनेन श्रीमत्त्वात् लोकत्रयं तमाश्रयते, इतरथा तस्याऽभिगम्यत्वमेवन स्यादितीदं व्यज्यते । ते इत्यत्र संबोध्या प्रति निर्देशः 'श्रीरित्येव च नाम ते' इति चतुर्थपादे श्लोकान्ते पुनरभ्यस्ते । ते, ते, इति पुनः पुनः पठनं 'ह्रीश्च ते लक्ष्मीश्च पत्न्यौ' इत्यत्र ते पदस्यानुकरणं, आदरबाहुल्येनाम्रेडनं च व्यञ्जयति ॥  
पुरुषोत्तमशब्दो भगवति लोकवेदप्रसिध्या रूढः । तस्मिन्नेव मुख्यवृत्तः । अन्यत्र तद्गुणलेशयोगादौपचारिकः । 'यस्मात् क्षरमतीतोऽहमक्षरादपि चोत्तमः । अतोऽस्मि लोके वेदे च प्रथितः पुरुषोत्तमः' इति गीताश्लोकः स्मार्यतेऽत्र पुरुषोत्तमशब्दपठनेन । 'प्रथितः' इति गीताश्लोकपदेन रूढिरूपा प्रसिद्धिर्द्योत्यते । प्रथितः प्रसिद्धः । कूटस्थशब्दवाच्यादक्षरान्मुक्तात्मनोऽपि अतीतत्वरूपाधिकत्वम्, उभयविभूतिनायकत्वं च द्योत्यते । पुरुषोत्तमशब्दनाक्षरशब्दवाच्यसर्वभूतानि लीलाविभूतिः । कूटस्थशब्दवाच्यनिर्विकारनित्यमुक्तपुरुषाः नित्यविभूतिस्थाः । फणिपतिः, विहगेश्वरः इति नित्यसूरिपरिचर्यमाणोक्तिः पूर्वार्धे नित्यविभूतिनायकत्वं गमयति । उत्तरार्धे ब्रह्मेशादिसुरव्रजतद्दयितादिस्वाम्यकथनेन लीलाविभूतिनायकत्वं समर्प्यते । नागोत्तमशब्दवत्पुरुषोत्तम शब्दो विगृह्यते शाब्दिकैः पुरुषेषूत्तम इति । 'उत्तमः पुरुषस्त्वन्यः परमात्मेत्युदाहृतः । यो लोकत्रयमाविश्य बिभर्त्यव्यय ईश्वरः' इति गायता भगवता उत्तमः पुरुषः इति व्यस्तप्रयोगेऽपि इयं रूढिरस्तीति ज्ञाप्यते । 'परं ज्योतिरुपसम्पद्य स्वेनरूपेणाभिनिष्पद्यते, स उत्तमः पुरुषः' इति दहरप्रजापतिविद्ययोरभ्यस्तश्रुतिवाक्ये पठितः 'उत्तमः पुरुषः' नारायणपरो ज्योतिः पुरुषोत्तमः । श्रीशाङ्करगीताभाष्ये 'आभ्यां क्षराक्षराभ्याम् अन्यः विलक्षणः, क्षराक्षरोपाधिद्वयदोषेणास्पृष्टो नित्यशुद्धबुद्धमुक्तस्वभावः - उत्तमः उत्कृष्टतमः पुरुषस्त्वन्योऽत्यन्तविलक्षणः आभ्यां परमात्मा इति परमश्चासौ देहाद्यविद्याकृतात्मभ्यः, आत्मा च सर्वभूतानां प्रत्यक् चेतनः, इत्यतः परमात्मेति उदाहृतः उक्तः वेदान्तेषु । स एव विशेष्यते यः लोकत्रयं भूर्भुवस्स्वराख्यं स्वकीयया (चैतन्य)बलशक्त्या आविश्य प्रविश्य बिभर्ति स्वरूपसद्भावमात्रेण बिभर्ति धारयति, अव्ययः न अस्य व्ययः विद्यते इत्यव्ययः, कः, ईश्वरः सर्वज्ञः नारायणाख्यः ईशनशीलः ॥  
यथा(व्या)ख्यातस्य ईश्वरस्य 'पुरुषोत्तमः' इत्येतत् नाम प्रसिद्धम् । तस्य नामनिर्वचनप्रसिद्ध्या अर्थवत्वं नाम्नो दर्शयन् 'निरतिशयः अहमीश्वरः' इत्यात्मानं दर्शयति भगवान् - यस्मात् क्षरमतीतः अहं संसारमायावृक्षम् अश्वत्थाख्यम् अतिक्रान्तः अहम् अक्षरादपि संसारमायारूपवृक्षबीजभूतादपि च उत्तमः उत्कृष्टतमः ऊर्ध्वतमो वा, अतः ताभ्यां क्षराक्षराभ्याम् उत्तमत्वात् अस्मि लोके वेदे च प्रथितः प्रख्यातः । पुरुषोत्तमः इत्येवं मां भक्तजनाः विदुः । कवयः काव्यादिषु च इदं नाम निबध्नन्ति' इति । 'हरिर्यथैकः पुरुषोत्तमः स्मृतः', 'स उत्तमः पुरुषः' इत्यादि लेकिवेदप्रसिद्ध्या पुरुषोत्तम इति मां भक्तजना विदुः' इति तत्र भाष्योत्कर्षदीपिका व्याख्या । 'राघवं शोभयन्त्येते षड्गुणाः पुरुषोत्तमम्' इत्ययोध्याकाण्डारम्भे राघवस्य पुरुषोत्तमत्वं तन्नामसंपादकापूर्वषड्गुणविशिष्टत्वं चोक्तम् । 'राघवत्वेऽभवत्सीता', 'सीता लक्ष्मीः' इति पराशरः । राघवं कामयमाना रावणावरजा राक्षस्यपि राघवे पुरुषोत्तमशब्दं प्रयुयुजे । 'पुरुषोत्तमः कः' इति प्रष्टुः यामुनाचार्यस्य ईश्वरभक्तं कालिदासं पृच्छ इति भावः ॥  
यथा त्वत्कान्तः पुरुषोत्तमः तथा त्वं 'नारीणामुत्तमा वधूः' । सुतरां तुल्यत्वं दम्पत्योः । श्रियः पतेः अनुरूपः शय्या फणिपतिः । ईश्वरमिथुनस्य फणिपतिः शय्या, सिंहासनं च, विहगेश्वरः औपवाह्यम् इति पतीश्वरशब्दाभ्यां शय्यावाहनविषयप्रयुक्ताभ्यां द्योत्यते । कान्तर्योर्दम्पत्योः कीर्तने तयोः का उत्तमा शय्या इत्याकाङ्क्षा सहजा । सा सद्य एव पूर्यते फणिपतिश्शय्या इति कीर्तनेन । योगीश्वरमिथुनमिदं सिद्धानां योगिनां सन्निधौ मिथश्शत्रूणां शाश्वतिकविरोधिनामपि परस्परं वैरत्यागो भवति इति सूत्रितं भगवता पतञ्जलिना 'तत्सन्निधौ वैरत्यागः' इति । फणिपतिपन्नगाशनयोरत्र शेषिदम्पत्योस्सकाशे परममैत्र्या सततसहसन्निधानं स्वामिनोर्नित्यसिद्धयोगित्वं सूचयति । फणिपतिः शय्या आसनं च भवति । 'तया सहासीनमनन्तभोगिनि प्रकृष्टविज्ञानबलैकधामनि । फणामणिव्रातमयूखमण्डलप्रकाशमानोदरदिव्यधामनि ।' इति स्तोत्ररत्नश्लोकोऽत्र भाव्यः । 'अनन्तभोगिनि' इति तत्रत्यपदस्यार्थद्वयं ग्राह्यम् । अनन्तनामा भोगी तस्मिन्नित्येकोऽर्थः । अनन्तसुखिनीत्यपरोऽर्थः । आसीनयोश्शयानयोश्च दम्पत्योरिवास्यानन्तस्यापि भोगः सुखानुभवोऽनन्तः । तद्भोगानवरो भोगो न भोगोऽस्य । कदाचित् दम्पत्योश्शय्यासनभोगः सान्तस्स्यात् । तयोर्भोगस्य सान्तत्वकल्पनेऽपि अस्य फणिपतेश्शय्यासनभूतस्य नियमेनाऽऽनन्त्यमेव भवति ॥  
शय्या प्रायेण अचेतना भवेत् । अनयोश्शय्या प्रकृष्टविज्ञानबलैकधामा सर्वज्ञश्चेतनः । चेतनस्य शय्याभवनेऽस्ति भूयस्सौकर्यम् । शयानदम्पत्योस्सदा जाग्रता शेषिदम्पत्यभीष्टसर्वविधसुखसम्पादनैकनिरतेनानन्तेन शय्या भूतेन शेषिणोस्तदा तदा जायमानसर्वेच्छाज्ञात्रा तयोर्यथा यया सुखं जायेत तथा तथा आत्मानं विपरिवर्तनविपरिणमनाभ्यां प्राध्वं कारयितुं शक्यते । एतस्य चेतनत्वमनुकूलम् । विश्वं बिभ्रितोरनन्तस्वरूपयोः दम्पत्योर्भरणे चेतनभूतशय्यायाः दुर्भरभारवहनेन दुःखवेदनासम्भवोऽस्ति । शय्याया अचेतनत्वे नेदृशकष्टस्यापातसंभवः । सुदुर्वहसुमहद्भारपीडितश्चेतनः वेदनाबलेन भृशमुछ्वसेन्निश्वसेच्च । शय्यायाश्चेतनत्वे ईदृशं कष्टमापद्येत । विश्वं कृत्स्नं शिरोभिः सततं लीलयैवानायासेन बिभ्राणस्यानन्तस्य बलस्यानन्तत्वात् न तस्य मनागपि व्यथाजनिः अनन्तशेषिमिथुनभारवहनादिना इति व्यञ्जितं 'प्रकृष्टविज्ञानबलैकधामनि' इति स्तोत्ररत्नश्लोके विज्ञानबलयोर्निरवधिकत्वकथनेन । 'एकधाम' इत्यत्र एकशब्देन ज्ञानबलकाष्ठयोस्सहवर्तित्ववैरल्यं सूच्यते । चेतनसंभावितभारवहनवेदनाजनितोच्छ्वासनिःश्वासाभावः बलिष्ठायामचेतनायां शय्यायां सुसंभवः । सर्वेश्वरेश्वरः कान्तः पुंप्रधानेश्वरेश्वरी लोकैकेश्वरी अस्य जगतः ईशाना पत्नी । सर्वलोकेश्वरमिथुनस्यासनं सिंहासनमेव भवेत् । पुरुषोत्तमपदस्य विग्रहप्रतिपादनेऽस्ति काचिद्दुर्घटता । सा च फणिपतिभाष्येण घट्यते । नागोत्तमादिवत्सिद्धं भवतीति तद्भाष्यभाषितमपि अस्य कवेः स्मृतिपथमारूढम् । 'पुरुषोत्तमः' 'फणिपतिः' इत्यव्यवहितसमभिव्याहारेण एतद्विषयफणिपतिभाष्यमपि सिस्मारयिषितम् ॥  
उभयविभूतिनायकेनानेन मिथुनेन स्वशासनीयविभूतिद्वयसततसञ्चरणार्थं सर्वोत्तमं वेगवत्तमं वाहनं ध्रुवमाकाङ्क्ष्येत । सर्वलोकमातापितराविमौ दम्पती । आर्ताः प्रजास्सर्वा विश्वस्थाः आर्तितितीर्षया रक्षतु भगवानिति 'भृशं क्रन्देयुः' दुर्मोचोद्भटकर्मकोटिनिगडिताः तापत्रयातुराः संसारान्मोचनं काङ्क्षन्तः आसते । तत्फलदातारौ इमौ दम्पती सर्वबन्धेभ्यो मोक्षणायाह्वयेरन् । आपन्नार्तिप्रशमने बद्धदीक्षेण मिथुनेन अतिवेगमतिक्षिप्रं तत्समीपगमनाय तद्रक्षणाय च वेगवद्वाहनं ध्रुवमपेक्ष्येत । 'आहुः श्रुतिं विबुधनायक तावकीनामाशागणप्रशमहेतुमधीतवेदाः । आकर्णिते तदियमार्तरवे प्रजानामाशाः प्रसाधयितुमादिशति स्वयं त्वाम्' इति देवनायकपञ्चाशत् श्लोकः, 'आनेतुमात्मरभसेन समीहमानः रक्षोन्मुखं नतगृहेषु रमासहायम् । प्रायः प्रभोस्तदपृथक्स्थितिवृत्तिशक्तिं सङ्कल्पमप्युपहरिष्यति तद्रथोऽसौ ॥' (10.17) इति सङ्कल्पसूर्योदयश्लोकश्चात्र भाव्यौ । आकाशयानेन लोकत्रयसञ्चरणं दम्पत्योर्भोगाय भवेत् । कर्दमदेवहूत्योराकाशविमानसञ्चरणादिविहारप्रचुरं गार्हस्थ्यं वैमानिकैरपि प्रार्थ्यमनुपममिति शुकेन वर्णितम् । सर्वलोकसञ्चारणायातिवेगवत्गगनमार्गधावनदक्षगरुडादिवाहनमेवानुकूलतमम् । वेदात्मा च गरुत्मान् सुपर्णः । वेदरूपं शास्त्रमेव दिव्यमिथुनं वहन् अस्मत्कर्णसमीपमागत्य श्रवणादिपरम्परयाऽस्मद्धृदि प्रतिष्ठापयेम्(त्?) । 'शेषश्चित्तं विमलमनसां मौलयश्च श्रुतीनां सम्पद्यन्ते विहरणविधौ यस्य शय्याविशेषाः' इति प्रसिद्धत्वेन गीतं श्रीस्तुतौ । शेषशय्या कीर्तनानन्तरं वेदमौलिरूपशय्यायाः तदात्मभूतसुपर्णकीर्तनद्वारा सूचनं न्याय्यमेव ॥  
'यवनिका माया जगन्मोहिनी' - परस्परकमनीयौ नित्ययुवानौ लावण्यनिधी दम्पती । तयोरेकान्तबहिर्विहारादिसाधकशय्यावाहनादिकथनं न्याय्यमेव । दम्पत्योः शय्याविहारकथनेन 'यान्यन्यानि यथासुखं विहरतो रूपाणि सर्वाणि तान्याहुस्स्वैरनुरूपरूपविभवैर्गाढोपगूढानि ते' इत्यन्तिमश्लोकवर्णितरीत्या नित्ययुक्तयोरनयोः प्रायेण गाढोपगूढत्वेन वर्तनं सूचितं भवति । तयोस्तद्विग्रहयोर्वा जनतादृश्यत्वेऽत्यन्तमनौचित्यं भवेत् । सर्वे लोकाः अन्धाः एतद्दम्पतिदर्शनविषये । भगवतस्स्वरूपतिरोधानकरी माया यवनिकाभूय चर्मचक्षुषो जनान् तद्वीक्षणात्यन्तासमर्थान् कृत्वा दम्पत्योः गाढोपगूढादीन्यत्यन्तं गूहयति । 'मायायवनिकाच्छन्नम्' इति भागवते । 'भूयश्चान्ते विश्वमायानिवृत्तिः' (1.10) इति श्वेताश्वतरे मायायाः विश्वजनमनोनयनतिरोधायकविश्वमायात्वं निगदितम् । अस्मिन् श्लोके कीर्तिता यवनिका विश्वमाया सर्वजगन्मोहिनी । विश्वस्मिन् नैकोऽपि मायातिरस्करिण्यतिरोहितोऽस्ति एतेन योगमायासमावृतत्वात् दिव्यमिथुनस्य माययाऽपहृतज्ञानानां जनानां एतद्दम्पती विहारदर्शनस्य न प्रसक्तिः । विजितमायानां विमलमनसां दर्शनपथप्राप्तौ नैतयोर्विहाराणां कश्चिदपायः । विमलमनसां तेषां चित्तमपि पूर्वकीर्तितफणिपतिवत् वेदमौलिवच्च स्वयमपि मिथुनविहारशय्या भवन्तीति पूर्वोदाहृतश्रीस्तुतिश्लोके गीतम् । अनयोरात्ममिथुनयोर्ज्ञानानन्दपरीवाहमयज्ञानतदवस्थामात्रभूतविहाराणां न प्राकृतत्वगन्धलेशोऽपि शक्यशङ्कः ॥  
'ब्रह्मेशादिसुरव्रजः' - पूर्वार्धनित्यविभूतिस्तन्नायकत्वं चोक्तम् । तस्याः स्वयं प्रकाशत्वेऽपि माययाऽपहृतज्ञानाय विश्वस्मै अप्रकाशमानत्वं चोक्तम् । अत्र लीलाविभूतौ ब्रह्मेशादीनां सुरमुख्यानां तन्महिषीणां च दिव्यमिथुननियाम्यत्वेनान्तर्गतत्वं समेषां तेषां तन्मिथुनदासत्वं च कीर्त्यते । प्रथमं पूर्वार्धे शेषाग्रगण्यस्य शेषत्वमुक्तम् । प्रभुसंमितस्य विश्वशासितुः वेदस्य चास्मद्बुद्धिसमीपं वाहनीभवनेन शेषत्वमुक्तम् । अस्मान् परब्रह्मसमीपवाहयितृ शब्दब्रह्म । 'शब्दब्रह्मणि निष्णातः परं ब्रह्माधिगच्छति', 'शब्दब्रह्मणि निष्णातो न निष्णायात्परे यदि । श्रमस्तस्य वि(श्रम)फलः (ह्य)अधेनुमिव रक्षतः' इति श्रीभागवते । अत्र दिव्यमिथुनस्य ब्रह्मेशादिसर्वदेवतोपास्यत्ववर्णनेन मनुष्यादीनामप्युपास्यत्वं किंपुनर्न्यायसिद्धम् । तृतीयश्लोके 'नृणाम्' इति मनुष्यकीर्तनपूर्वकं मनुष्यसामान्यस्य एतन्मिथुनोपासनेन चतुर्विधफलप्राप्तिसंभावना, तद्विना तदसंभावना च गीयेते । मनुष्याधिकारं शास्त्रमिति बोधयत्सूत्रमपि नृणामिति पदेन सूच्यते । तदुपर्यपि देवमुख्यानां मोक्षार्थं तदुपासनकर्तव्यतायाः निर्णायकं देवताधिकरणं मध्वाद्यधिकरणद्वयमपि सूच्यते प्रथमश्लोकतृतीयपादेन । अत्र तेषामपि प्रत्यगात्मनां, 'दासभूतास्स्वतस्सर्वे ह्यात्मानः परमात्मनः । अतोऽहमपि ते दासः इति मत्वा नमाम्यहम्' इत्यहिर्बुध्न्यवचनेन दास्यैकस्वरूपत्वं कथ्यते । विश्वाचार्याः विधिशिवमुखाः इदं तत्त्वं स्पष्टं गृणन्ति । स्वस्वरूपभूतायाः दास्यनिष्ठायाः स्वयमाचरणं च वेदयन्ति अस्मान् तदाचारे स्थापनाय । समुदायवाचिना व्रजशब्देन सर्वेषां देवानां तन्महिषीणां च वर्तमानं मिथस्तारतम्यमगणयित्वा ईश्वरमिथुनं प्रति एकराशित्वेन ऐकरूप्येण दासभूतत्वं द्योत्यते । मिथो भूयस्तारतम्यवन्तो ब्रह्मादिदेवाः ईश्वरमिथुनदासभूतैकवर्गघटका भवन्ति अविशेषेण । इदमेव व्यञ्जितमुदाहृताहिर्बुध्न्यसंहितावचनेन सर्वेषामात्मनां स्वतो दासभूतत्वात् तदविशेषेण तद्वदेव तत्सामान्येन महेश्वरस्यापि स्वस्य स्वतो दासभूतत्वस्य कीर्तनेन ॥  
'सदयितः' - न केवलं दासास्ते, तत्पत्न्योऽपि दास्य एव । देवास्सर्वे स्वदयितासहिताः कुटुम्बीभूय तद्दास्यं परमादरेणानुतिष्ठन्ति । देवगणस्सर्वोऽपि तद्दासगणः, देवदयितागणस्सर्वोऽपि तद्दासीगणः । 'देवतिर्यङ्मनुष्येषु पुंनामा भगवान् हरिः । स्त्रीनाम्नी श्रीश्च विज्ञेया नानयोर्विद्यते परम् ॥' इति पराशरेण भगवता सर्वेषां पुंसां हर्यंशत्वं, सर्वासां स्त्रीणां लक्ष्म्यंशत्वं च विभज्येव कथितं स्त्रीपुंसयोरशंत्वे । दम्पत्योर्मिथः पराशरकथितरीत्या विभागे सत्यपि स्त्रीणां पुंसां च सर्वेषां दम्पत्योरविभागेन दासत्वमस्त्येव । देवेति श्लोकस्य, 'सर्वस्योभयात्मकत्वेऽपि तत्राऽऽभिमुख्यातिशयविशेषात् अर्थवाण्यादीनां तदात्मकत्वमुक्तम्' इति श्रीविष्णुचित्तीयव्याख्यया इदमनुगृह्यते । देवतिर्यङ्मनुष्येष्वित्यत्र शास्त्राधिकारभाजो देवमनुष्याः तदनधिकृताः तिर्यञ्चश्च कीर्त्यन्ते । शास्त्राधिकार्यनधिकारिणामपि सर्वेषां प्राणिनामीश्वरमिथुनदास्यमेव स्वरूपम् । 'अकारेणोच्यते विष्णुः उकारो लक्ष्मिवाचकः । मकारस्तु तयोर्दासः इति प्रणवलक्षणम् ॥' इति श्रुत्या सर्वेपां स्त्रीपुंसाम् अविशेषेणोभयदासत्वं श्रावितम् । इदं स्पप्टं विव्रियतेऽत्र श्लोकं सम्बोध्यमानलक्ष्मीदास्यकथनेन । दासगणः इत्येतावन्मात्रोक्तावपि दासदयितानां दासीनामपि दासगणेऽन्तर्भावो लभ्यत एव । दासीत्यधिकोक्त्या स्त्रीपुंभेदागणनेन सर्वेषां देवात्मनामुभयदासत्वं स्पष्टीक्रियते ॥  
'श्रीरित्येव च नाम ते' - उभयविभूतिशेषित्वेनोत्कर्षः उक्तः श्रियाः तद्भर्तुश्च । स चोभयोस्साधारणः । अत्र श्रीरिति नाम्नैवास्याः उत्कर्ष उच्यते एतन्नाम्नाऽस्याः पुरुषकारत्वरूपासाधारणाकारेण भगवतोऽप्यधिक उत्कर्षः प्रतिपाद्यते । आकारत्रयसम्पन्ना श्रीः, आकारद्वयसम्पन्नो भगवान् । श्रीशब्दस्यार्षनिर्वचनेनानेकार्थाः प्रतिपादिताः ॥  
'शृणाति निखिलान् दोषान् श्रीणाति च गुणैर्जगत् । श्रीयते चाखिलैर्नित्यं श्रयते च परं पदम् । श्रयन्तीं श्रीयमाणां च शृण्वतीं शृणतीमपि ।' (अहि. सं. २१.८) इति स्मर्यते । 'श्रीङ् सेवायाम्', 'शृ विस्तारे', 'शृ हिंसायाम्', 'श्रु श्रवणे' इत्यादि धातवः । प्राणिभिर्यद्यावदपेक्ष्यते स्वरक्षणविषये तत्सर्वमेतद्धातुभिस्समर्प्यन्ते । यद्यपि भगवान् 'श्रियः श्रीः' इति रामायणे वर्ण्यते केवलं 'श्री'नाम श्रिया एव । श्रीरित्युपपदपूर्वकत्वादेवोत्कर्षवतां सर्वेषामुत्कर्षः पूज्यत्वं च समर्प्यते । शङ्करचतुर्मुखादीनां 'श्रीशङ्करः श्रीचतुर्मुखः' इति श्र्युपपदेनैव श्रीमत्वकथनं प्रसिद्धम् । 'श्रीशङ्कराचार्यनवावतारम्' इत्यत्र श्रीपदस्थाने उमादिपदनिवेशो न शक्यसंभवः । 'उमाशङ्कराचार्य' इत्यादिप्रयोगाः न सन्ति । श्रियो महिमा तन्नामैकव्युत्पत्तिद्वारा प्रसिद्ध्यति । नाम्नोऽभिधेयद्वारा यो यो महिमा स सर्वः नामवत्या भवति अस्याः महिमकार्त्स्न्यं वाङ्मनसाऽगोचरम् । श्रीशब्दश्रवणे, कैराश्रीयते, कमाश्रयते, किमर्थमाश्रीयते, किं शृणोति, कं श्रावयति, किं शृणाति, किं श्रीणाति इति बहुविधा आकाङ्क्षाः जायन्ते । एता आकाङ्क्षाः पूर्यन्ते निर्वचनव्युत्पत्तिभ्याम् । असङ्कोचन्यायेन सर्वैः सर्वफलार्थमाश्रीयते आश्रितानां सर्वदोषान् हिनस्ति अपगमयति आश्रितान् सर्वैर्गुणैः श्रीणाति । श्रीः श्रेयो मूर्तिः श्रेयांसि च असङ्कोचेन सर्वश्रेयांसि । 'भगवति' इति संबोधनपदेन भगवच्छब्दः भगवतीवास्यामपि मुख्यवृत्त इति व्यज्यते ॥  
'ब्रूमः कथं त्वा वयम्' - त्वां त्वन्महिमानं च कथं वयं याथार्थ्येन वर्णयेम । ब्रूम इत्यस्य स्तुतिवाचं ब्रूम इत्यर्थो ग्राह्यः स्तुतिप्रकरणत्वात् स्तोत्रान्तर्गतत्वात् अत्र स्तुतिशक्त्यभावः कथ्यते अनन्तरश्लोके च तत्प्रतिपाद्यते । इत्थं च चतुर्षु श्लोकेषु श्लोकद्वयं स्तुतिशक्त्यभावप्रतिपादकम् । तयोरपि स्तुतिरूपत्वमस्ति काष्ठागतत्वेन ॥  
प्रथम श्लोकस्यास्य शारीरकप्रथमाध्यायविषप्रतिपादकत्वमिष्यते । श्रियः कान्तः पुरुषोत्तमः इत्याभ्यां ब्रह्मशब्दार्थ उच्यते । जन्मादिसूत्रविषयवाक्ये 'यदभिसंविशन्ति जातानि भूतानि सर्वाणि परम'प्राप्यतया मुक्तौ, तत् लक्ष्मीनारायणद्वन्द्वमीश्वरतत्त्वभूतम् । दम्पत्योरुभयोः ईश्वरत्वं शेषित्वं प्राप्यत्वमित्यादिकं च सर्वमुभयोस्सहैव । व्यासज्यवृत्तयस्ते सर्वे ईश्वरधर्माः । 'अस्या मम च शेषं हि विभूतिरुभयात्मिका' इत्युभयविभूतिशेशित्वमुभयोस्सहैवेति पादत्रयेणात्र श्लोके स्पष्टं प्रतिपाद्यते । अनयोर्दास्यमेव नित्यमुक्तबद्धानां सर्वात्मनां स्वरूपम् । मुक्तावपि मिथुनप्रीत्युद्देश्यककैङ्कर्यम् आनन्दपरीवाहरूपम् । वेदात्मा विहगेश्वरोऽस्मद्बुद्धिसमीपं वाहयति तदिति कथनेन शास्त्रयोनित्वाधिकरणं सङ्गृह्यते । शास्त्रयोनित्वादिति हेतोः शास्त्रैकयोनित्वादित्यर्थः । शास्त्रैकयोनित्वाभावे शास्त्रयोनित्वं न सिद्ध्येत् । अप्राप्ते हि शास्त्रमर्थवदिति न्यायात् । यवनिका माया जगन्मोहिनी इति परमप्राप्यभूतेश्वरमिथुनप्राप्तेर्विरोध्युच्यते । दुरत्ययेयं गुणमयी वैष्णवी माया । 'मामेव ये प्रपद्यन्ते मायामेतां तरन्ति ते' इति ब्रह्मप्रपत्त्यैव विश्वमायानिवृत्तिसंभवः । तृतीयपादेन देवताधिकरणं मध्वधिकरणं च सङ्गृह्येते ॥  
अभयप्रदानराजपुत्र इति प्रख्यातस्य आच्चान्पिल्लै आचार्यस्य व्याख्यानतस्सारभूतान् विषयानत्र सङ्गृह्णीमः । (१) स्तोत्ररत्ने 'भगवद्वन्दनं त्वाद्यं गुरुवन्दनपूर्वकम्' इति वचनमनुसृत्य श्लोकत्रयेण गुरुवन्दनं कृतम् । वन्दितो गुरुः मुनिनाथः स्वस्य प्राचार्यः, न साक्षात्स्वाचार्यः । अखिलतमःकर्शनस्य संस्कृत-द्रावडोभयवेदान्तावलम्बिनोऽस्मद्दर्शनस्यास्माकमादिज्ञापकः । अत एव 'नाथोपज्ञं प्रवृत्तम्' इति सम्प्रदायविदः । गुरुपरम्परा स्मरणव्यापारे आचार्यप्राचार्ययोर्बुद्धौ संनिधाने 'आचार्यप्राचार्ययोस्सन्निपाते उपसंजिघृक्षेदाचार्यं, प्रतिषेधेदितरः' इति वचनमनुसृत्य प्राचार्यवन्दनं क्रियते आचार्यवन्दनं च न क्रियते ॥  
(२) रामायणे बालकाण्डान्तिमश्लोके 'उत्तमराजकन्यया' इति सीता वर्णिता, 'विभुः श्रिया विष्णुरिवामरेश्वरः' इति श्रीस्तत्रोपमानतया निर्दिष्टा । श्रीरेव सीतात्वेन भगवतो राघवत्वेनावतरणे सहावतीर्णा । उत्तमराजकन्यायाः पुरुषोत्तमस्यैव कान्तत्वमुचितमिति व्यञ्जितं स्तुत्यारम्भ एव । 'अहं श्लोककृत्' इति मुक्तौ ब्रह्मविषयश्लोकरचनं तद्गानं चानन्दपरीवाहतया क्रियते । मुक्ततुल्यैराचार्यैरत्रापि तथैव उत्तमश्लोकविषयश्लोककरणगानादिभिः दिवसाः अपवर्गदशासमतयाऽतिवाह्यन्ते ॥  
(३) स्तोत्ररत्नं सर्वभगवत्स्तोत्राणां यथामार्गदर्शि, तथा श्रीस्तोत्राणामियं मार्गदर्शिनी ॥  
(४) 'यो ब्रह्माणं विदधाति पूर्वं यो वै वेदांश्च प्रहिणोति तस्मै' इति श्वेताश्वतरान्तःपठितश्लोके भगवतः चतुर्मुखब्रह्मस्रष्टृत्वं श्राव्यते । 'यं कामये तं तम् उग्रं करोमि' इति उग्रनाम्नः ईशस्य श्रियः कटाक्षेण रुद्रपदाधिकारभाक्त्वं श्राव्यते । विष्णुपुराणान्ते भगवच्छब्दस्य प्रत्यक्षरमर्थकथनेन भगवति मुख्यत्वप्रतिपादकाः श्लोकाः आचार्येणात्रोदाहृताः चतुर्थपादस्थसंबोधनरूपभगवति शब्दव्याख्याने । यद्यत्पत्युस्तत्सर्वं पत्न्याश्च भवति । 'तदन्तर्भावात्त्वां न पृथगभिधत्ते श्रुतिरपि' इति भट्टपादैः कथितो न्यायः प्रसिद्धः ॥  
मिथुनशेषत्वं सर्वचेतनसाधारणमिति सर्वैराप्तैरुपपादितम् । श्रीभाष्यप्रथममङ्गलश्लोके 'ब्रह्मणि श्रीनिवासे भवतु मम परस्मिन् शेमुषी भक्तिरूपा' इति प्रार्थिता भक्तिशेमुषी श्रीनिवासोद्देश्यकत्वात् श्रीसन्निहितभगवद्विषयिणी इति भाष्यकाराभिप्रायः इत्यप्यनुगृहीतम् । अत्र प्रार्थिता भक्तिः साधनभक्तिरिति श्रुतप्रकाशिकानिष्कर्षः । तुरीयपादस्य तृतीयाध्याय चतुर्थाध्याय प्रथमभागप्रतिपादितसाधनभक्तिविषयकत्वं स्ववगममिव ॥  
'फणिपतिः शय्या' - फणिपतिः पर्यङ्को भवति । सुषुप्त्यवस्थायां प्रत्यहं यदा यद्वा वयं स्वपिमः तदा तदा हृदयगुहावस्थितो भगवान् देहेन्द्रियादिसम्बन्धस्मरणरहितानामस्माकं केवलात्मस्वरूपस्य पर्यङ्को भवतीति सद्विद्याद्युपनिषत्प्रसिद्धम् । 'तदभावो नाडीषु तच्छ्रुतेरात्मनि च' इति सूत्रे सर्वे भाष्यकाराः, 'आत्मनि चेति' सूत्रखण्डे हार्दपरमात्मनः पर्यङ्करूपसुषुप्तिस्थानत्वेनापारकरुणावात्सल्ये भगवताऽऽविष्क्रियेते इति सूत्रकारस्य विस्मयरसः चशब्देन द्योत्यत इति सूचयन्ति । हिता नाम नाड्यः, पुरीतद्रूपहृदयमांसवेष्टनं, केवलजीवस्वरूपस्य विस्मृतदेहादिसम्बन्धरूपबन्धप्रयुक्तसंसारस्य स्वपतः अन्तरात्मभूतहार्दपरमात्मा च सुषुप्तिस्थानं सम्पद्यन्ते । प्रासादखट्वापर्यङ्करूपोपमा च प्रदर्श्यते सर्वैर्भाष्यकारैः एतेषां त्रयाणाम् । त्रिष्वेतेषु परमात्मैव साक्षात् सुषुप्तिस्थानं भवति । इतरयोर्द्वयोस्तत्प्रापकत्वं मार्गभूतत्वेन । 'ब्रह्मैव साक्षात् सुषुप्तिस्थानम्' इति तत्र श्रीभाष्यम् । अतस्स एवास्मच्छयनाय पर्यङ्को भवति । संसारदशायामित्थमनन्तकोटिजन्मसु प्रतिनिशं स्वापदशासामान्ये नैयत्येन पर्यङ्कीभवनमनुगृहीतवतो भगवतः, 'कृते च प्रतिकर्तव्यम्' इति न्यायमनुसृत्य शेषत्वमार्गेऽस्माकमनुष्ठानप्रापकाचार्यभूतेन फणिपतिना सर्वेषामस्माकमानृण्यसम्पत्तये अनाद्यनन्तकालं सर्वदा पर्यङ्कीभूयते । तत्कैङ्कर्यस्य तस्मिन्नेकस्मिन्नेव नियतत्वेऽपि, 'अशेषशेषतैकरसते'ति गद्योक्तरीत्या परमपदे सर्वेपां नित्यमुक्तानां सर्वेतरनिर्वर्तितसकलकैङ्कर्याणां कैङ्कर्ये साक्षादनन्वितानामपि कैङ्कर्यनिर्वर्तयितृलब्धरससमानरसकार्त्स्न्यं सिद्ध्यति ॥  
अत्र श्लोके पठितमासनं च कौषीतकीपर्यङ्कविद्याप्रदर्शितपर्यङ्काह्वयसिंहासनं कमलया सह भगवताधिरूढम् । भगवतः गमनाद्यवसरेषु गमनसाधनपादुकारूपत्वमपि शेषेण नियतं धार्यते । तथा च भगवतो भक्तजनसमीपं वाहयितृत्वमपि सिद्ध्यति । पादुकायाः कोसलराजत्वेन मूर्धाभिषेकः लक्ष्मणस्य राज्याभिषेक इव भवति । 'यदि राज्यस्य हेतोस्त्वमिमां वाचं प्रभाषसे । वक्ष्यामि भरतं दृष्ट्वा राज्यमस्मै प्रदीयताम् । उच्यमानोऽपि भरतो मया लक्ष्मण तत्त्वतः । राज्यमस्मै प्रयच्छेति बाढमित्येव वक्ष्यति ।' इति रामवाक्यं सत्यापितं पादुकाभ्यां पट्टाभिषेकनिर्वर्तनरूपवृत्तान्तेन । शेषस्य लक्ष्मणरूपत्वेनावतीर्णत्वं प्रसिद्धम् । शेषो लक्ष्मणः पादुकाद्वयं च । अतः पादुकयोरभिषेकस्तत्त्वतो लक्ष्मणस्याभिषेकोऽपि भवति । स्तोत्ररत्ने 'निवासशय्यासनपादुकांशुकोपधानवर्षातपवारणादिभिः । शरीरभेदैस्तव शेषतां गतैर्यथोचितं शेष हतीर्यते जनैः ॥' इति श्लोके निवासपदं पर्यङ्कविद्याप्रदर्शितसिंहासनवाचकम् । सिंहासननामैव पठितं निवासपदस्थाने सरोमुनिद्रमिडगाथायां स्तोत्ररत्नश्लोकमूलभूतायाम् । तत्रोभयत्र पठितानि अत्र चतुःश्लोकीश्लोकेऽपठितान्यन्यान्युपलक्षणविधया जिघृक्ष्यन्ते ॥  
वाहनमिति पदं मध्यमणिन्यायेन फणिपतिना विहगेश्वरेण चान्वेतुं शक्यम् । तदर्थमेव तस्य फणिपतिविषयकपदेषु चरमत्वेन, विहगेश्वरविषयकपदेषु प्रथमत्वेन च निवेशनं कृतमिव । पादुकासहस्रे पादुका भगवन्तं भक्तसमीपं वाहयितुं भूयो भूयः प्रार्थ्यते । 'वाहनं वेदात्मा विहगेश्वरः' अत्र वेदस्यान्तिमभागभूतोपनिषदामस्मत्कर्णेषु भद्रभद्रतया निपतन्तीनामर्थज्ञानोत्पादनेनास्मद्बुद्धौ अत्यन्तसमीपं भगवत्स्वरूपस्य वाहयितृत्वं प्रसिद्धम् । बुद्धिसमीपं प्रापणमेव मुख्यम् । तादर्थ्यमेव वेदान्तानामुपनिषदाम् । 'उपोपसर्गस्सामीप्ये' । शब्दब्रह्मरूपवेदवेदान्तस्वरूपी भगवान् सुपर्णो गरुत्मान् शब्दगुणे आकाशे निपत्य कर्णशष्कुल्यवच्छिन्नाकाशभूतास्मच्छ्रोत्रे आचार्यस्य मधुमत्तमजिह्वाग्रात् अस्मद्भाग्यवशात् निपतति । विहगशब्दः आकाशपतत्पक्षिवाचकः । 'नभः पतन्त्यात्मसमं हि पक्षिणः' इति भागवतकथाकथनारम्भे सूतस्य स्वशक्तेरल्पत्वकथकविनयसूक्तिः । विहायसा गच्छतीति विहगः । विहगेश्वरो विहगपतिः । विश्वपतिरात्मेश्वरस्त्वत्कान्तः । फणिपतिरहीन्द्रोऽहीश्वरस्तावकशय्या, आसिकाभूतसिंहासनं च । प्रजाभूतानां मुमुक्षूणां स्वस्वपतिरूपश्रावकलक्ष्मणाचार्यादिरूपेणावतीर्णमाचार्यरूपवाहनम् । 'बाहुं भुजगभोगाभमुपधायारिसूदनः । अञ्जलिं प्राङ्मुखः कृत्वा प्रतिशिश्ये महोदधेः ॥' इति महर्षिणा शेषस्य भगवतः सागरपुलिनशयने उपधानभूतत्वमुपमानविधया व्यञ्जितम् । 'आविवाहसमयाद्गृहे वने शैशवे तदनु यौवने पुनः । स्वापहेतुरनुपाश्रितोऽन्यया रामबाहुरुपधान एष ते ॥' इत्युत्तररामचरितप्रथमाङ्कान्तभागे सीतां ब्रुवन् रामः प्रतिशयनावसरपठितमहर्षिश्लोकरीत्या स्वबाहोः शेषभुजगाभत्वं मनस्यकरोदिति उल्लेखनं शक्यम् ॥  
वर्षातपवारकच्छत्रत्वं, 'शेषोऽन्वगात् वारि निवारयन् फणैः' इति कृष्णवाहे वसुदेवे कंसकारागृहात् गोकुलं प्रति गच्छति, पर्जन्ये वर्षति, शेषस्य वर्णितम् । लक्ष्म्याः वक्षसि नित्ययोगरूपसततसंनिहितत्वस्य सदा सिद्धत्वात् गार्हस्थ्यात्यन्तविरुद्धब्रह्मचर्यवेषस्य वामनावतारे परिग्रहेऽपि तदाश्रमप्रत्यायकनिश्चितचिह्नभूतकृष्णाजिनेनैव, 'कृष्णाजिनेन संवृण्वन् श्रियं वक्षःस्थलस्थिताम्' इति पराशरोक्तरीत्या स्वमायाशक्त्या समावृणोदिति प्रसिद्धम् । कदापि न जह्यां त्वां, न त्वां क्षणमपि हातुमहं समर्था, हानप्रसङ्गः एव कदापि मम मा भूत् इति वदन्ती सा भर्त्रा ब्रह्मचर्याश्रमपरिग्रहेऽपि सुदृढं गूढं तत्रैव स्थितेति व्यज्यते 'वक्षःस्थलस्थिताम्' इति पदेन । स्वल्पकालमसंनिहिता भवेति भगवता प्रोक्तापि, न पारये क्षणमात्रवियोगमपीति कथयन्ती नैवोरसोऽपासर्पत् । तस्मात् 'बभूव प्राकृतः शिशुः' इति प्राकृतार्भकीभवनदशायामपि तया सह युक्तत्वादुभयोः छत्रत्वकैङ्कर्यं निर्वर्तितं शेषेणेति साम्प्रतं वक्तुम् । परमपदे पर्यङ्कीभूतसिंहासने उभयोः छत्रत्वं नित्यमुक्तसर्वसूरिलोकसाक्षिकं प्रदर्श्यते । श्रीसूक्तदिकं, 'ह्रीश्च ते लक्ष्मीश्च पत्न्यौ' इति पुरुषसूक्तोत्तरानुवाकश्रुतिः, 'श्रद्धया देवो देवत्वमश्नुते' इत्यादिश्रुतयश्च भर्त्रा सह लक्ष्म्याः परतत्त्वत्वबोधकानि प्रमाणानि । तानि श्रीतत्त्वस्वरूपम् अस्मत्कर्णसमीपं वाहयन्ति ॥  
'श्रीरित्येव च नाम ते' केवलं श्रीपदं तवैव नाम भवति । श्रीपदम् आर्षनिर्वचनश्लोकप्रदर्शितरीत्या न केवलं त्वयि योगपौष्कल्यद्योतकं, किन्तु कैवल्येन त्वय्येव रूढं नाम भवति । महिमवतामितरेषां सर्वेषां त्वन्नामभूतश्रीशब्दरूपोपपदपूर्वकत्वेनैव मङ्गलभाक्तत्वं, महिमभाक्त्वं च । 'यद्यद्विभूतिमत् सत्वं श्रीमदूर्जितमेव वा । तत्तदेवावगच्छ त्वं ममतेजोंशसंभवम् ॥' इति भगवता महिमवता सर्वेषां महिम्नस्स्वतेजोंशसंभवत्वं गीतम् । भगवतस्तेजसः अप्रमेयत्वं कुत इति पृष्ट्वा मारीचमुखेन रावणं प्रति, 'अप्रमेयं हि तत्तेजो यस्य सा जनकात्मजा' इति बोधनेन महर्षिणा त्वत्पतित्वमूलत्वं कथितम् । शूर्पणखयापि, 'यस्य सीताभवेद्भार्या यं च हृष्टा परिष्वजेत् । अतिजीवेत्स सर्वेषु लोकेष्वपि पुरन्दरात् ॥' इति मारीचाश्रमात् प्रतिनिवृत्तं रावणं प्रति मारीचप्रोक्तसीतामहिममूलत्वानुसारेण रावणसभामध्ये उद्घोषितमपीह भाव्यम् । श्र्युपपदपूर्वकत्वेनैवेतरेषां सर्वेषां महिमवत्वाय माङ्गलिकत्वाय च निर्देशः क्रियत इति चतुःश्लोकीभाष्ये आचार्यैरनुगृहीतम् । इदं सर्वं 'श्रीरित्येव च नाम ते' इति एतत् प्रथ(म?)श्लोकखण्डेन विवक्षितम् । श्रीरित्येवेत्यत्र एवकारेण श्रीपदस्य कैवल्यमितरेषां निर्देश इव उपपदत्वाभावश्चाभिधीयेते । श्रीरिति ते एव नाम इत्यप्यन्वयोऽभिप्रेयते । इतरेषां तत्तन्नामपूर्वमुपपदत्वेन निर्देशमात्रम् । तेषां सर्वेषां महिमा माङ्गलिकत्वं च त्वन्नामभूतश्रीशब्दस्योपपदत्वेन निर्देशेनैव संपद्येते । 'हे श्रीर्देवि! समस्तलोकजननि! त्वां स्तोतुमीहामहे' इति श्रीस्तवे 'हे श्रीः' इति श्रीनाम्नैव श्रीस्सम्बोध्यते तन्निरतिशयमहिमप्रदर्शनाय । 'ब्रूमः कथं त्वां वयम्' इति श्रीनाम्न्यास्तव बोध्यमानो निरतिशयमहिमा कथमस्माभिर्यथावद्वर्णयितुं शक्यमिति सम्यक्तत्त्वगुणाभिवर्णनरूपलक्षणवत्याः स्तुतेरशक्यत्वं व्यज्यते । वयमित्यनेन, 'यदेकैकगुणप्रान्ते श्रान्ता निगमवन्दिनः । यथावद्वर्णने तस्य किमुतान्ये मितम्पचाः? ॥' इति यादवाभ्युदयप्रथमसर्गश्लोक इव मितम्पचा वयमित्यर्थो ग्राह्यः ॥ १ ॥  
## 2
यस्यास्ते महिमानमात्मन इव त्वद्वल्लभोऽपि प्रभुः  
नालं मातुमियत्तया निरवधिं नित्यानुकूलं स्वतः ।  
तां त्वां दास इति प्रपन्न इति च स्तोष्याम्यहं निर्भयो  
लोकैकेश्वरि लोकनाथदयिते दान्ते दयां ते विदन् ॥ २ ॥  
पूर्वश्लोके भर्तुरिव देव्या अपि उभयविभूतिनायकत्वमुक्तम् । तत्र पूर्वार्द्धे नित्यविभूतिनायकत्वम्, उत्तरार्द्धे प्रथमपादे ब्रह्मेशयोस्स्वर्गिणां च महेन्द्रादीनां तद्दयितानां च दासदासीत्वकथनेन तान्प्रति वचनवृत्त्या स्वामिनीत्वं कैमुत्यविधया देवतारक्ष्यमनुष्यादीन् प्रति नायकीत्वं च निरूपितम् । च्छान्दोग्यभूमविद्यायां, 'गो अश्वं हस्तिभार्यं महिमेत्याचक्षते स भगवः कस्मिन् प्रतिष्ठितः' इति पृष्ट्वा, स्वे महिम्नि प्रतिष्ठितः अथवा न महिम्नि इति निगदितम् । महिमशब्दस्य अश्वहस्त्यादिवाहनेषु लोकप्रसिद्धिः तत्र प्रोक्ता । 'यस्यास्ते महिमानम्' इत्यस्मिन् श्लोके महिमशब्देन पूर्वश्लोकोक्तवाहनासनशय्यादीनामनुवादः क्रियत इति रसो रस्यः । 'स्वे महिम्नि' इति श्रुतौ स्वकीयो महिमा स्वप्रतिष्ठाधिकरणत्वेन कथितः । तत्राऽप्यतृप्त्या स्वस्मिन्नेव प्रतिष्ठितः न स्वान्यत्वेन ग्राह्ये स्वधर्मभूतस्वमहिमनि इति कथितम् । अनन्यप्रतिष्ठो भूमशब्दितो भगवानिति स्वमात्रप्रतिष्ठितत्वप्रतिबोधनाय 'अथवा न महिम्नी'ति निगदितम् । 'ब्रह्मणो महिमानमाप्नोति' इति फलश्रुताविवात्रस्थमहिमशब्दः निरतिशयं ब्रह्मानुभवं गमयेच्च । 'यस्यानुभावमधिगन्तुमशक्नुवन्तः' इति वरदराजपञ्चाशत् श्लोक इव, 'अनुभावविशेषात्तु सेनापरिवृताविव' इति रघुवंशश्लोक इव च महिमानुभावशब्दौ महिमार्थवाचकौ । महिमशब्दगम्यप्रसिद्धार्थवाचकौ । 'तत्त्वेन यस्य महिमार्णवशीकराणुः शक्यो न मातुमपि शर्वपितामहाद्यैः । कर्तुं त्वदीयमहिमस्तुतिमुद्यताय मह्यं नमोऽस्तु कवये निरपत्रपाय ॥' इति स्तोत्ररत्नश्लोकस्थमहिमशब्दोऽप्यत्र महिमशब्दार्थबोधनाय भाव्यः । तच्छ्लोकस्य एतच्छ्लोकदृष्टवर्णनरीतिसादृश्यं रस्यम् । तत्र सर्वज्ञानां विश्वाचार्याणां शिवविधिमुखानां भगवन्महिमार्णवपृषतस्यापि मातुमशक्यत्वं कथितम् । अत्र भगवत एव स्ववल्लभाभूतश्रीमहिम्नः इयत्तया मातुमसमर्थता वर्ण्यते । भगवतः स्वमहिम्नः परिच्छेदासामर्थ्यं सम्प्रतिपन्नदृष्टान्ततयोक्तम् 'आत्मन इव' इति ॥  
अस्मिन् श्लोके पूर्वार्द्धं श्रियो लक्षणवाक्यमपि भवति । ईदृशलक्षणलक्षितां तां तत्पदार्थभूतेश्वरीं वाङ्मनसापरिच्छेद्यमहिमवतीं सर्वतो विलक्षणां नारीणामुत्तमां त्वामिति वर्णनरीतिः । 'आत्मन इव' इत्यनेन दम्पत्योरुभयोः परस्परमहिमपरिच्छेदाज्ञत्वासमर्थताभ्यां तुलारोपणे तुल्यत्वं व्यज्यते । स्व, स्वकान्तमहिमावध्यज्ञाने उभयोस्तुल्यता, यथा सार्वज्ञ-वाङ्मनसागोचरनिरतिशयानन्दादिषु । 'त्वद्वल्लभः प्रभुरपि' अत्र प्रभुशब्दः परिबृढशब्दपर्याय इव । 'ब्रह्म परिबृढं सर्वतः' इति यास्कपठितं स्मार्यत इव प्रभुशब्देन सर्वतः प्रभुरपि सर्वकार्यनिर्वहणे कृतमुखोऽपि त्वद्वल्लभः प्रभुरिति पदक्रमेण त्वद्वल्लभत्वात् भगवान् सर्वतः परिबृढः प्रभुरिति व्यज्यते । 'श्रीमान् लोकत्रयाश्रयः' इति सहस्रनामपदयोः क्रम इवात्र पदक्रमो द्रष्टव्यः । श्रीमत्वात् लोकत्रयाश्रयत्वम् । आश्रयपदं श्रियां मुख्यम् । श्रीशब्दव्युत्पत्तौ प्रथमप्रतिपन्नम् । प्रभुरपि नालं मातुं - त्वन्महिममानविषयेऽप्रभुः । अलं मातुं पर्याप्ततया कार्त्स्न्येन तत्त्वतो मातुमप्रभुः । इयत्तया मातुमप्रभुः । 'प्रकृतैतावत्त्व'सूत्रप्रदर्शितरीत्या एतावत्त्वेन मातुमसमर्थतात्र ग्राह्या । 'ईदृक्तया वा इयत्तयावा' (रघु. 13.5) इत्यन्यत्रपठितमनुसृत्यात्र इयत्तयेति पदेनोपलक्ष्यत्वं ग्राह्यम् ॥  
निरवधिमिति हेतुगर्भं विशेषणम् । वस्तुतोऽत्र महिम्नोऽवधेरभावात् सावधित्वस्यापारमार्थ्यात् । अपरमार्थग्रहणरूपभ्रान्ततैवापद्येत देवीमहिम्नः इयत्तया परिच्छेद्यत्वमनने वर्णने वा । ज्ञानाभावरूपाज्ञानात् विपरीतज्ञानरूपभ्रान्तेः दोषगरीयस्त्वं सुवचम् । इदं सुविशदमुपपादितं, 'देवि त्वन्महिमावधिर्न हरिणा नापि त्वया ज्ञायते यद्यप्येवमथापि नैव युवयोस्सर्वज्ञता हीयते । यन्नास्त्येव तदज्ञतामनुगुणां सर्वज्ञताया विदुः व्योमाम्भोजमिदन्तया किल विदन् भ्रान्तोऽयमित्युच्यते ॥' इति श्रीस्तवे श्रीवत्साङ्कमिश्रैः । सत एव वस्तुनोऽज्ञानं दोषावहम् । असतो वस्तुनो वेदनाभावः न सार्वज्ञविरोधी । असद्वस्तुनो वेदनं सर्वथा सार्वज्ञविरोध्येव भवेत् । अतः वन्ध्यासुतशशशृङ्गाद्यवेदनं गुणायैव । स्वतो नित्यानुकूलस्त्वन्महिमा त्वद्वल्लभस्य यदि । जातु प्रतिकूलः स्यात् त्वन्महिमैकदेशोऽपि तस्य, तदा तदंशावेदने तदंशविस्मरणे वा कथञ्चित् कश्चित् हेतुरुत्प्रेक्ष्येत । त्वन्महिम्नस्तस्य नित्यमनुकूलत्वात् त्वन्महिमैकदेशविषयेऽप्यवेदनविस्मरणहेतुर्मृग्य एव । 'स्वतो नित्यानुकूलम्' अनुकूलत्वमानन्दः भर्तुर्नित्यमनुकूलत्वं नित्यानन्दत्वं तव त्वदीयमहिम्नश्च स्वभावः । स्वत एव नित्यानुकूलत्वं न परतः यत्किश्चिदुपाधेः व्याजाद्वा । स्वतस्सिद्धं नित्यानुकूल्यं सर्वथा सर्वदा निर्व्याजं निरुपाधिकम् । न कदापि भावशून्यत्वं, यथा 'उपचारविधौ मनस्विनीनां न तु पूर्वाभ्यधिकोऽपि भावशून्यः' (3.38) इति मालविकाग्निमित्रश्लोके । सर्वदा पूर्णभावविशिष्टं भर्तर्यानुकूल्यम् । 'तां त्वां', 'नित्यानुकूलं स्वतः' इत्यत्रानुकूलत्वं सर्वप्रजाविषयेऽपि ग्राह्यम् । यथा भर्तरि तथा प्रजासु । तत्राप्यपराधिषु जडेषु वत्सेषु । 'मन्ये माता जड इव सुते वत्सला मादृशे त्वम्' इति दयाशतकश्लोक इव स्वतस्सहजस्नेहरूपवात्सल्यस्याधिकमधिकं प्रसरणं भवेत् जडापराधिषु सुतेषु मादृशेषु । स्वतो वत्सला धेनुर्वत्से । 'वत्सं धेनुरिव च्छाया वा सत्त्वं यथा अनुगच्छति' इत्येकायनश्रुत्यामुक्तविषये प्रदर्शितं, तथात्र सर्वप्रजासु स्वतो मातृभूतायाः स्नेहमय्या देव्याः स्वतो नित्यानुकूलत्वम् । 'अनुग्रहमयीं वन्दे नित्यमज्ञातनिग्रहाम्' इत्यादिकमिह भाव्यम् । 'नारायणेति यस्यास्ये वर्तते नाममङ्गलम् । नारायणस्तमन्वास्ते वत्सं गौरिव वत्सला ॥' इति श्लोकोक्तनारायणवात्सल्यस्य मातृभूतदेवीवात्सल्यमूलत्वं सुवचम् । 'दास इति' स्वतश्शब्दोऽत्र दासशब्देनाप्यन्वेतुं शक्यः । दम्पत्योरुभयोः शेषत्वं दासत्वं च स्वतस्सिद्धमस्माकं 'दासभूताः स्वतः सर्वे ह्यात्मानः परमात्मनः । अतोऽहमपि ते दास इति मत्वा नमाम्यहम् ॥' इति नृसिंहराजपदस्तोत्रे विश्वाचार्येण सर्वज्ञेन रुद्रेणोक्तमिह भाव्यम् । 'आत्मदास्यं हरेः स्वाम्यं स्वभावं च सदा स्मर' इति भगवतः स्वाम्यस्यास्मद्दास्यस्य च स्वभावसिद्धत्वं कथितम् । 'अस्या मम च शेषं हि विभूतिरुभयात्मिका' इत्यत्र 'अस्या' इति लक्ष्मीशेषत्वस्य सुनिश्चितत्वमत्यन्तमनपबाध्यत्वं सर्वलोकविदितत्वं च सुप्रसिद्धत्वेन प्रथमं पठितम् । मम चेति स्वस्य शेषित्वमन्वाचयेनोक्तम् । समीपवर्तिन्याः देव्यास्सन्निधौ तस्यास्तादृशप्राधान्यवर्णनं दक्षिणैकान्तनायकस्योत्तमगुण एव । 'त्वं स्त्री त्वं पुमानसि' इति श्वेताश्वतरश्रुतिः पुंस्त्वादपि स्त्रीत्वमेव प्रथमं निर्दिशति । स्त्रीणां विशेषतः माननीयत्वबुद्धिर्नेदानीन्तननवनागरिकत्वसिद्धा किन्तु पुरातनवैदिकप्राचीनमर्यादा सिद्धा । नेयं नवनागरिकता, किन्तु प्राचीनवैदिकपद्धतिरेवेयम् । स्त्रीसामान्यवाचकमेनाशब्दस्य 'मानयन्त्येनां (स्त्रियम्) इति मेनाः सर्वाः स्त्रियः' इति यास्कनिरुक्तप्रदर्शिता स्त्रीसामान्यवाचकत्वेन मेनाशब्दस्य व्युत्पत्तिः । अत एव पार्वती मातृहिमवत्पत्नी मेरुपुत्रीभूतमेनाविषये 'मेनां मुनीनामपि माननीयामात्मानुरूपां विधिनोपयेमे' (कु.सं. 1.18) इति कालिदासो जगौ । अस्य विस्तरश्चास्मदीये कुमारसंभवव्याख्याने द्रष्टव्यः ॥  
श्रुतिपाठकत्वरूपवन्दित्वं पारम्पर्यप्राप्तदासकर्मेति प्रसिद्धम् । वन्दिकुलपरम्परासंभूताः वन्दिकर्मकराः दासाः स्तुतिकर्मणि निपुणा वा अनिपुणा वा भवेयुः । कुलप्राप्तकर्मकरणेऽनिपुणत्वं न तत्कर्माधिकारप्रच्यावकं भवेत् । कुलक्रमागतवैतालिककर्मकरपरम्परादासस्यात्र दासशब्दार्थत्वेन ग्रहणं ध्रुवमुचितम् । पितामहनाथमुन्युपज्ञम् अरयरत्वेन प्रसिद्धानां द्रमिडगाथाप्रबन्धस्य सतालं गानाभिनयनृत्तादिकैङ्कर्यनिर्वहणम् । इदानीमपि श्रीनाथमुनिकुलीनाः वंशपारम्पर्यक्रमेण तत्कैङ्कर्यं श्रीरङ्गे निर्वहन्ति । तत्कुलीनेषु संस्कृतकविताशक्त्यनुग्रहभाङ्क्षु स्तोत्ररत्नैतत्स्तुत्यादिस्तुतिभिः दिव्यदम्पतिस्तोत्ररचनारूपकर्मकररूपदासत्वाभिमतिः साम्प्रतिक्येव । स्तोत्ररत्नारम्भे प्रथमं त्रिभिः श्लोकैः पितामहं नाथमुनिं स्तुत्वा अन्ते च 'पितामहं नाथमुनिं विलोक्य प्रसीद मद्वृत्तमचिन्तयित्वा' इति स्वाभिलषितकृत्स्नप्रार्थनाज्ञापनरूपैतत्स्तोत्रोपसंहारे भगवत्प्रसादनिर्बन्धकहेतुत्वेन निर्दिष्टः श्रीरङ्गनाथमुनिना पितामहपौत्रत्वरूपसम्बन्ध इह भाव्यः । वक्तृवैलक्षण्याभावः वक्तृवैगुण्यमिति दोषद्वयस्यापि परिहारे, नाथोपज्ञं प्रवृत्तस्यास्मद्दर्शनस्य प्रवर्तकभूतस्य 'यस्य नैगमिकं तत्त्वं हस्तामलकतां गतम्' इत्युक्तरीत्या करबदरसमानमपरोक्षीकृतातीन्द्रियपरमात्मतत्त्वस्य योगिसार्वभौमस्य, स्वस्मै वेदान्ताचार्यकं कर्तुं स्वसमीपं स्वगृहमागन्तुमीश्वरमुनिं नियोजितवतः स्वोद्धरणाय करुणाकाष्ठां प्रदर्शितवतो मुनिनाथस्य श्रीरङ्गनाथस्य सम्बन्धनिर्देशः ध्रुवमुपकुर्यात् । सङ्कल्पसूर्योदयनाटकप्रस्तावनायां स्वनाटकनाटनदर्शनाय मिलितायाः प्रेक्षकसभायाः अभिरूपभूयष्ठत्वनिरूपणे 'दिव्यप्रयोगदिदृक्षादत्तक्षणाः विचक्षणाश्च समुदिताः सामाजिकाः तथाहि 'अवधारितनाट्यदेशिमार्गैरसमीचीनपराङ्मुखैरमीभिः । भरतागमदैवतैरिवैषा परिषत्सम्प्रति भासते महद्भिः' इति 'उपवेदमुदारधीः स्वनाम्ना भरतः सूचितभावरागतालम् । यमुदाहरति स्म विश्वभोग्यं तदभिज्ञैरबहिष्कृता वयं स्मः ।' इति च निबद्धभावरागतालं दिव्यप्रबन्धदिव्यभावनामभिनयनृत्तादिभिः द्रष्टृश्रोतृमनसामावर्जकाः अरयरकुलीनाः श्रीरङ्गनाथदासाः तदभिनयनृत्तादिभूयःप्रेक्षणेन भावरागतालेषु अभिनयनृत्तभावुकतायां च नैपुण्यं सम्पादितवन्तश्च वर्णिताः ॥  
अत्र चतुश्श्लोकीश्लोके प्रयुक्तेति पदद्वयमपि हेत्वर्थकम् । 'प्रपन्न इति च' इत्यत्र प्रपन्नशब्दः 'किन्तु प्रपत्तिबलतारितविष्णुमायमद्वंश्यराजकुलदुर्ललितं किलैवम् । श्रीरङ्गराजकमलापदलालितत्वं यद्वाऽपराध्यति मम स्तुतिसाहसेऽस्मिन् ॥' (श्रीरङ्गराजस्तव.पूर्व. 17) इति श्लोक इव 'श्रीरङ्गेशपुरोहितः' इति स्ववंश्यानां श्रीरङ्गराजकुलदासत्वेनाभ्युच्चयहेतुतया प्रपत्तिबलतारितविश्वमायत्वमभिदधातीव । 'तस्माद्वध्यं प्रपन्नं न प्रतिप्रयच्छन्ति', 'सकृदेव प्रपन्नाय तवास्मीति च याचते । अभयं सर्वभूतेभ्यो ददाम्येतत् व्रतं मम ॥' इत्यादिश्रुतिस्मृतीनां प्रपन्नस्य सर्वेभ्योऽभयसिद्धिं निश्चप्रचं प्रतिज्ञातॄणां प्रमाणानां स्मारणमिष्यते । 'सर्वेभ्यो भूतेभ्य' इत्यत्र 'एको विष्णुर्महद्भूतम्' इति प्रसिद्धमहाभूतात् स्वस्मादपि अभयं ददात्येव । 'भीषास्माद्वातः पवते' इति प्रसिद्धभयहेतोरभीतिर्ध्रुवं प्रपन्नैः काङ्क्ष्येत । संसाररूपमहाभयहेतुस्तन्निवर्तकश्च भगवानेव । भयकृदेव भयनाशनः । इतरेषां स्ववध्यस्य न त्राणसामर्थ्यम् । स्वस्य तु इतरैर्वध्यत्वेन सङ्कल्पितस्य त्राणे निरतिशयं सामर्थ्यमस्ति । पारमार्थिकी अमोघा शरणागतिस्त्राणसामर्थ्ययुक्तकारुणिक एव फलकरी स्यात् । 'ब्रह्मा स्वयंभूश्चतुराननो वा रुद्रस्त्रिनेत्रस्त्रिपुरान्तको वा । इन्द्रो महेन्द्रस्सुरनायको वा त्रातुं न शक्ता युधि रामवध्यम् ॥' इति रावणसभायां, सीतापहारिरावणस्य वधः रामेण सङ्कल्पितश्चेत् तद्वध्यस्य रावणवरदातृपितामहेन, कैलासपर्वतस्य विंशतिभुजबलेन चालने सन्तुष्यानुग्रहंकृतवता प्रत्यहं रावणेन सुदीर्घकालं शिवपूजाक्रमेण पूज्यमानेन रुद्रेण वा, न त्राणे सामर्थ्यस्य संभावना । स्वस्मिन्दासत्वं प्रपन्नत्वमिति संनिकृष्टतमसम्बन्धविशेषसंपादकाकारद्वयमस्तीति स्वकरिष्यमाणस्तोत्रस्य भयलेशं विना स्वकर्तव्यताबुद्धिः सुसंपादा । 'स्तोष्याम्यहं निर्भयः' - अहमिति स्वस्य 'अमर्यादः क्षुद्रश्चलमतिरसूयाप्रसवभूः' इत्यादिश्लोकेषु अनुसंहितनैच्यानुसन्धानमत्रानुसन्धत्ते स्तोत्रक्रियायामत्यन्तमनधिकृतोऽपि सन् प्रत्युत तदधिकारनिषेधकदोषबहुत्वविशिष्टोऽपि इति च व्यज्यते । अहमिति नात्राहंकृतौ तात्पर्यम् । गर्वाभिमानावलेपाद्यभाव एव तात्पर्यम् । दासत्वप्रपन्नत्वोभयविधसम्बन्धरूपप्रभ्वभिगमनयोग्यतासम्पत्तिवैशिष्ट्यं वाहं शब्देन बुबोधयिष्यते । तद्बलं विना स्वस्य स्तोतृत्वाधिकारे नान्वयप्रसक्तिलेशोऽपि । निर्भयं स्तोतृत्वेऽपि तादृशसम्बन्धद्वयविशिष्टत्वमेव हेतुः प्रभुतोऽपि दत्ताभयस्य प्रपन्नस्य, 'न मे मोघं वचो भवेत्' इति सर्वथाऽमोघस्य प्रपत्तिक्षणप्रतिज्ञातरक्षणसङ्कल्पस्यामोघत्वे पूर्णविश्वासात् न भयस्यावकाशः । प्रत्यहं स्तुतिपाठकवन्दित्वरूपदासकमकरत्वाच्च भयमपैति । 'निर्भयं मामलज्जम्' इति स्तोत्ररत्न इवात्र पठितस्य निर्भयशब्दस्य निर्लज्जत्वस्याप्युपलक्षकत्वं ग्राह्यम् । निर्भयो विलज्जश्चेत्यर्थसम्पत्तिः । तथाच 'गायन् विलज्जो विचरेदसङ्गः' इति श्रीभागवतविहितमपि अनुष्ठितं भवति ॥  
'लोकैकेश्वरि' लोकभयाभयविधायिनो मरुत्तरणिपावकादयः महद्भयं वज्रमुद्यतमिव भगवदाज्ञातो भीतभीताः, 'भीषास्माद्वातः पवते, भीषोदेति सूर्यः, भोषास्मादग्निश्चेन्द्रश्च, मृत्युर्धावति पञ्चम इति' इति कम्पनसूत्रविषयवाक्योक्तरीत्या एजन्ते इति प्रसिद्धम् । ईश्वर्या अपि लक्ष्म्याः, सर्वभयहेतुभूतेश्वरात्कथं स्वदासेभ्यः प्रपन्नेभ्यश्च निर्भयत्वप्रदत्वसिद्धिरिति चेदुच्यते 'लोकैकेश्वरि' इति । अत्र सम्बोधने एकशब्दः मुख्यार्थकः 'पुंप्रधानेश्वरेश्वरी' इत्यत्र ईश्वरस्यापीश्वरीत्वं स्पष्टं निगदितम् । 'अपाङ्गा भूयांसो यदुपरि परं ब्रह्म तदभूत् अमी यत्र द्वित्राः स च शतमखादिस्तदधरात् ।' इति श्रीगुणरत्नकोशश्लोकः इह भाव्यः । 'यं कामये तं तं उग्रं करोमि, तं ब्रह्माणम्' इत्यादिमन्त्रोऽपीह भाव्यः । 'शिवः शक्त्या युक्तो भवति च कदाचित् प्रभवितुं न चेदेवं देवः प्रभवति किल स्पन्दितुमपि' इति सौन्दर्यलहर्युपक्रमश्लोकः उदाहृतः श्रीरङ्गरामानुजमुनिभिः स्वकृतन्यायसिद्धाञ्जनव्याख्यायाम्, आचार्यहृत्स्थत्वेन लक्ष्म्याः शक्तित्वेन निर्देशकप्रमाणहृदयावबोधनप्रकरणे ईश्वरपरिच्छेदान्ते । 'अप्रमेयं हि तत्तेजः' इत्यादिवाल्मीक्युपबृंहणश्लोकेषु ईश्वरतेजोरूपपराभिभवनरूपसामर्थ्यस्याप्रमेयता भूतकाष्ठागतदशा लक्ष्मीपतित्वैकाधीनेति विशदमुक्तम् । तेन चैतद्विषये श्रुतीनां हृदयं स्पष्टीकृतं तदन्तर्भावादिन्यायादपि ईश्वरं प्रत्यपीश्वरीत्व स्पष्टबोधकेश्वरेश्वरीत्वनिगदस्य प्रामाण्याधिक्यं सुवचम् । 'त्वामेवाहुः कतिचिदपरे त्वत्प्रियं लोकनाथं किं तैरन्तःकलहमलिनैः किञ्चिदुत्तीर्यमग्नैः । त्वत्संप्रीत्यै विहरति हरौ संमु(न्मु)खीनां श्रुतीनां भावारूढौ भगवति युवां दैवतं दम्पती नः।' इति परदेवताद्वन्द्वभूतसर्वशरण्यदिव्यदम्पत्योर्मिथस्स्पर्धाप्रसङ्गस्य वा न्यूनताधिक्यसंभावनाया वाऽशक्यशङ्कत्वात्, तदुल्लेखोद्यमस्य विरसविरसत्वाच्च वैषम्यगन्धरहितं निष्प्रत्यूहप्रणयघटितं नित्यानपायं साम्यं, स्नेहमयीत्वम्, ईश्वरत्वस्य तयोर्व्यासज्यवृत्तित्वं चाश्रयितुं योग्यम् । 'न्यूनाधिकत्वसमताविषयैर्विवादैः' इति गोदास्तुतौ न्यूनाधिकत्वयोः पूर्वपक्षत्वं, समतारूपसिद्धान्तपक्षे विश्रमश्च समतायाः सर्वोत्तरत्वेन चरमनिर्देशेन व्यञ्जितम् । श्रीमद्रामानुजसिद्धान्ते ईश्वरत्वस्य दम्पत्त्योर्व्यासज्यवृत्तित्वं वार्तामालाख्यद्रमिडग्रन्थे बह्वीषु पूर्वाचार्यवार्तासु स्पष्टं वर्णितम् । लक्ष्म्याः ऐश्वर्यस्यानन्तत्वं स्वाभाविकत्वं च स्पष्टं निगदितं पृथुगद्ये । तस्मात्प्रथमोक्ते ईश्वरस्यापीश्वरीत्वपक्षे नैर्भर्यं विहाय लोकनाथदयितात्वात् तस्याः स्वप्रजानाम् अभयसम्पत्तिसाधनेच्छायाः नायकं प्रति तद्विषयकस्ववचनस्य च कदाचिदपि भञ्जनं न क्रियेत स्वात्यन्तवल्लभेनेश्वरेणेतीदं, 'लोकनाथदयितेति' अव्यवहितानन्तरमेव सम्बोधनेन व्यज्यते । प्राचीनायां मुकुन्दमालायां 'श्रीवल्लभे'त्युपक्रमपठितमत्र भाव्यम् । श्रीवल्लभत्वात् मोक्षरूपसर्वोत्तमश्रेयोभूतवरदाता भवति । वरदराजस्तवे श्रीमद्दीक्षितैः उपक्रममङ्गलश्लोके स्तोत्रप्रतिपाद्यवरदस्य मोक्षप्रदातृत्वं वरदसंज्ञयैव लब्धमिति, 'श्रेयस्स मे दिशतु शाश्वतिकं मुकुन्दः' इति चरमपादपठनेन व्यञ्जितम् ॥  
'दान्ते दयां ते विदन्' - दासकुलपारम्पर्येण श्रीरङ्गनाथश्रीरङ्गनायकीभूतराजकुलदास्ये संवर्धितत्वात्, प्रत्यहं तद्वन्दितत्वेन तन्नन्तृत्वरूपशेषत्वस्याभ्यस्तत्वात्, 'दान्तो यं वृषभयुवाहलशकटादिवहनयोग्यः कृतः' इति, 'शान्तो दान्त' इति श्रुतौ दान्तशब्दस्यार्थवर्णकभामत्यनुसारेण नन्तृत्वरूपदान्तत्वं शेषत्वस्वरूपानुरूपस्तुतिकर्मप्रह्वत्वं कथञ्चिदस्ति । दान्ते मयि अदान्तत्वाभाववति ते सहजां दयां जानन् अहं निर्भयस्स्तोष्यामि । अदान्तत्वाभावः दान्तत्वरूपभावान्तरम् । अदान्तश्चेद्दयां नैवापेक्षेत । नापितां लभेत । नात्र दान्तिरूपभावगुणपौष्कल्यं विवक्षितम् । किन्तु 'भावान्तरमभावोऽन्यो नान्योतोऽस्त्यनिरूपणात्' इत्युक्तरीत्या अदान्तत्वाभावद्योतनेन यत्किञ्चिद्दान्तत्वरूपभावान्तरमात्रमत्राभिप्रेतमिव । दास्यं प्रपन्नत्वं चोभयमप्यस्मिन् स्तोतर्यस्ति । दासकुलजस्य स्तुतिरूपदासकर्मकरणे दान्तत्वमौत्सर्गिकमेव । 'शरणमित्यपि वाचमुदैरिरम्' इति, 'भव शरणम्' इति च वागुत्सृष्टा स्यादनेन । यद्यप्यहं त्वत्स्तुत्यपेक्षितज्ञानशक्त्यादिशून्यः, अहम् एतन्मात्रं जानामि, कथञ्चिद्दान्ते मयि त्वद्दया नियतेति । स्तोष्यामीत्यत्र द्वितीयश्लोकोत्तरार्द्धोक्त्या इतः परमेव मुख्यं स्तोत्रं प्रारप्स्यत इत्युच्यते ॥ २ ॥  
## 3
ईषत्त्वत्करुणानिरीक्षणसुधासन्धुक्षणात् दृश्यते  
नष्टं प्राक्तदलाभतस्त्रिभुवनं सम्प्रत्यनन्तोदयम् ।  
श्रेयो न ह्यरविन्दलोचनमनःकान्ताप्रसादादृते  
संसृत्यक्षरवैष्णवाध्वसु नृणां संभाव्यते कर्हिचित् ॥ ३ ॥  
'तत्त्वेन यश्चिदचिदीश्वरतत्स्वभावभोगापवर्गतदुपायगतीरुदारः । सन्दर्शयन्निरमिमीत पुराणरत्नं तस्मै नमो मुनिवराय पराशराय ॥' इति स्तोत्ररत्ने पुराणरत्नस्य पराशरप्रणीतस्य चिदचिदीश्वरतत्त्वविषये तत्तत्स्वभावविषये पुरुषैरर्थ्यमानभोगापवर्गतदुपायगतिविषये च तत्त्वैकान्ततः स्पष्टस्पष्टतया सन्दर्शकत्वं दृढमवधारितम् । श्रीतत्त्वरूपेश्वरतत्त्वविषयेऽपि तदेव निःसंशयं निष्कृष्टं प्रमाणमादृत्य साक्षात्स्तुतिभूतैतच्छतुश्श्लोक्युत्तरार्द्धरूपश्लोकद्वये ईश्वरमिथुनस्य साहित्येन ईश्वरतत्त्वघटकत्वं, पुंद्वन्द्वभूताग्नावैष्णवाग्नीषोमीयादिदेवताद्वन्द्वेषु च यजमानप्रदीयमानहविरुद्देश्यत्वस्य व्यासज्यवृत्त्या द्वन्द्वनिष्ठत्वमिति वैदिकन्यायानुसारेणात्महविस्समर्पणरूपात्मयागेप्यात्महविस्समर्पणोद्देश्यत्वम् ईश्वरदम्पत्योरविभक्तमेकमिति देवतापारमार्थ्यवित्पराशरहृदयं प्रकाशयति । एतच्छ्लोकपूर्वार्द्धे श्रीविष्णुपुराणवर्णितामृतमथनवृत्तान्तप्रकरणमतिसंक्षेपेण संगृह्यते श्रेयःसामान्यप्राप्तिविषये अन्वयव्यतिरेकाभ्यां लक्ष्म्याः प्रसादस्य कारणत्वनैयत्यं सिद्ध्यतीति पराशरनिष्कर्षसन्दर्शनप्रदर्शनाय ॥  
'फलमत उपपत्तेः' इति साधनाध्यायद्वितीयपादोपसंहारे मोक्षान्तसर्वफलहेतुभूतेश्वरतत्त्वस्य पूर्वपराधिकरणनिष्कृष्टोपनिषत्प्रसिद्धशारीरकशास्त्रप्रतिपाद्यपरब्रह्मत्वमभिप्रेत्य अतश्शब्देन तदेव परामृष्टम्; तच्च परब्रह्मजिज्ञासासूत्रोद्दिष्टं जन्मादिसूत्रलक्षितं श्रियः पतिरूपपुरुषोत्तमाभिधानमिति भाषितं जिज्ञासासूत्रे । जन्माद्यधिकरणसारावल्यां च, 'श्रीमति ब्रह्मतोक्तेः' इति, 'पुंसूक्तादिप्रसिद्धो गुणनिधिरघजिद्ब्रह्मशब्दार्थ उक्तः' इति च तत्प्रसाधितम् । भगवता पराशरेण श्रियः पतेरेव ब्रह्मणः सर्वफलहेतुत्वं प्रतिज्ञातमुपपादितं चामृतमथनप्रकरणे । 'त्वया देवि परित्यक्तं सकलं भुवनत्रयम् । विनष्टप्रायमभवत् त्वयेदानीं समेधितम् ॥' इति इन्द्रस्तोत्रश्लोकपठितशब्दसौसादृश्यमस्य श्लोकस्य रस्यम् । तत्र यथा दृढावन्वयव्यतिरेकौ, तथैवेहापि पूर्वोत्तरार्द्धयोः । तत्र दुर्वासश्शपनप्रकरणे, अक्षान्तिसारसर्वस्य प्रकृतिकोपनस्य दुर्वाससः कोपजनिः, तत्प्रयुक्तत्रैलोक्यनिःश्रीकभवनरूपशापवाग्विसर्गश्च वर्णितौ । शापनिमित्तं च, 'श्रियो धामस्रजं यस्त्वं मद्दत्तां नाभिनन्दसि', 'मया दत्तामिमां मालां यस्मान्न बहुमन्यसे । त्रैलोक्यश्रीरतो मृढ विनाशमुपयास्यति ।' इति दुर्वाससा स्वदत्तस्य इन्द्रशिरोधार्यदेवीपुष्पमालोपहारस्यावमाननेति द्विरभ्यस्तम् । देव्यास्तद्विषये क्रोधः कुत्रापि न वर्णितः केनापि । अत एव 'तदलाभतः प्राक्नष्टम्' इति कटाक्षलेशस्यापि पूर्ववृत्तस्याननुवृत्तिरूपालाभ एव पूर्ववृत्तसलक्ष्मीकत्वस्यादर्शनमात्रं दुर्वासश्शापवशादापतितमिति व्यज्यते । ईषत्त्वत्करुणानिरीक्षणसुधासन्धुक्षणात् सम्प्रत्यनन्तोदयं त्रिभुवनं दृश्यते । इदं च करुणानिरीक्षणं, तेन संधुक्षणं चापराधकृद्गजेन्द्रेन्द्रादिनिर्वर्तिताभिषेकाद्यव्यवहितानन्तरवृत्तमिति सम्प्रतीत्यनेन बोध्यते । अत्र हेतुश्च नापाङ्गानां भूयस्त्वं, किन्तु देव्याः ईषत्कटाक्षलव एव । 'अमी यत्र द्वित्राः स च शतमखादिस्तदधरात्' इति श्रीगुणरत्नकोशोक्तप्रकारेण सम्पूर्णैकद्वित्रादिकटाक्षपतनानाम् इदम्प्रथमतया इन्द्राय इन्द्रपदवीदानफलकमेव भवेत् । ईषदिति सम्पत्पुनरुदयकारणे कटाक्षे विशेषणदानं, तत्कार्यभूतस्य भुवनत्रयानन्तश्र्यभ्युदयलाभस्य वर्णने अनन्तपदविशेषणदानं च विवक्षितं कैमुत्यं पुष्कलीकुरुतः देवीकटाक्षनिरीक्षणस्यास्मिन् सुधानिमित्तं महत्संरंभघटितामृतमथनतदुत्पत्तिप्रकरणे सुधात्वेन रूपणमतीव रस्यम् । सर्वसुरासुरसमुदायैरतिक्लेशेन भगवन्निर्वर्तितबहुविधोपकारसाचिव्येन सम्पादितां प्राकृतां, मोक्षामृतस्य कदाप्यलम्भिकाम्, अमुख्यतयैवामृतनाम भजमानां सुधां सुबहुमेनिरे इन्द्रादयः । अमृतस्वरूपं भगवन्तं पश्यन्त एव न तममृतत्वेन भावयामासुः । स्वेभ्यः प्राकृतसुधालम्भनार्थातिक्लेशव्यापारेष्वेव तत्सहकारं विनियोजयामासुः । सुधया सह देवी च समुत्तस्थौ । तस्याः अभिषेकानन्तरं संसृत्यध्वानतीतामृतत्वरूपमोक्षादत्यन्तावरफलोद्देश्यकं, 'आर्तो....अर्थार्थी' इति गीताश्लोकनिर्दिष्टाधिकारद्वयमात्रं देवीभजने एषां सुरसुरेन्द्राणां निमित्तमभूत् । नैते मुमुक्षवः, बुभुक्षव एवैते । बुभुक्षुषु चातिबुभुक्षवः । इदं व्यज्यते एषाम् अध्वनः संसृत्यध्वत्वेनोत्तरार्द्धे वर्णनेन । 'सम्प्रति दृश्यते नष्टं प्राक्' इत्युक्त्या प्राक्नष्टमित्यस्य प्राक् अदर्शनं गतं, नात्यन्ताभावं गतमित्यर्थो धात्वर्थानुसारेण जिघृक्षितः । तच्च 'सम्प्रति दृश्यते' इत्यनेन स्पष्टीक्रियते । अनुपदमेव 'अनन्तोदयम्' इत्यत्रोदयशब्देन पूर्वमस्तमितत्वमात्रमेव, तच्च पुनरुदयावधिकमिति द्योत्यते । उत्तरार्द्धे व्यतिरेकः दृढं प्रतिज्ञायते । श्रीसकाशाद्विना कथं यस्य कस्यापि श्रेयो लाभस्संभाव्येतेति द्योत्यते श्रेयो न हीति प्रथमपठनेन 'संभाव्यते न कर्हिचित्' इति श्लोकोपसंहारे दृढनिषेधवाक्यशेषस्य निवेशनेन च । हिः हेतौ प्रसिद्धौ च । 'अरविन्दलोचनमनःकान्ताप्रसादात्' इत्यत्र द्वन्द्वसमासग्रहणं स्वरसमिव । 'द्वन्द्वस्सामासिकस्य च' इति भगवतैव प्रशस्तः द्वन्द्वसमासः । सर्वसमस्य साम्यरसिकस्य भगवतः उभयपदसमत्वपरिपालकद्वन्द्वसमासे रुचिः । न कस्यापि पदस्यापकर्षो भवति तस्मिन्समासे । 'द्वन्द्वः समासोऽस्मि, सामासिकस्य समाससमूहस्य' इति श्रीशाङ्करभाष्यम् । 'सामासिकः समाससमूहः तस्य मध्ये द्वन्द्वसमासोऽहं, स ह्युभयपदार्थप्रधानत्वेनोत्कृष्टः' इति श्रीगीताभाष्यम् । 'पूर्वोत्तरान्यपदार्थप्रधानेभ्योऽव्ययीभावतत्पुरुषबहुव्रीहिभ्यो द्वन्द्वस्योत्कर्षमाह - स ह्युभयेति' इति तत्र तात्पर्यचन्द्रिका । द्वन्द्वसमासग्रहणे, 'पण्डैनाळाले निन्तिरुवरुळुं पङ्कयत्ताळ्तिरुवरुळुं कोण्डु (பண்டை நாளாலே நின் திருவருளும் பங்கயத்தாள் திருவருளும் கொண்டு)' इति श्रीशठकोपमुनिजन्मक्षेत्राधिपतिविषयद्रमिडगाथागीतरीत्यनुसरणं भवेत् । पुरुषकारमात्रस्य साक्षान्मोक्षहेतुत्वाभावेन तस्य कदाप्यव्यभिचरितसुनिश्चितात्यन्तामोघहेतुत्वस्य वास्तवत्वात् तस्यैव मोक्षप्रदभगवत्कटाक्षैकसन्धुक्षकत्वाच्च षष्ठीतत्पुरुषमाश्रित्य भगवन्मनःकान्ताभूतश्रीमात्रस्य मोक्षणसङ्कल्परूपप्रसादसिद्ध्यर्थं नियमेनापेक्षितपुरुषकारत्वरूपप्रसादमात्रपरत्वं वा ग्राह्यम् । फलान्तरप्रदानेषु श्रीकर्तृकपुरुषकारस्यापेक्षानियमो नास्तीति दृश्यते क्वचित् क्वचित् । तथा चेत् तादृशस्थलेषु संसाराध्वाक्षराध्वसम्बन्धिषु दम्पत्योरुभयोरपि प्रसदनसाहित्यस्य फलाधिकरणसिद्धान्तप्रतिज्ञानुसारेणावश्यवक्तव्यत्वादत्र द्वन्द्वसमासाश्रयणं दुर्वारम् । 'तदन्तर्भावात्त्वां न पृथगभिधत्ते श्रुतिरपि' इति श्रीपराशरभट्टार्यप्रदर्शितन्यायस्य स्पष्टं कर्तृत्वेन निगदिते भगवति जगन्निर्वाहकार्येषु सहकर्तृत्वेन देव्या अप्यन्तर्भावप्रापकत्वमभिप्रेतं स्यात् । आत्मानं प्रत्यपि शेषिणः पत्युरप्यन्तर्भावः श्रीमात्रस्य कर्तृत्वेन निगदने प्राप्तिर्भवेद्वा न वेति चिन्तने भगवतः श्रीमात्रनिगदने अन्तर्भावनैयत्यं न वक्तुं सुशकम् । तस्मादत्र श्रीकर्तृकपुरुषकारनियमापेक्षारहितेषु मोक्षादवरसंसाराक्षराध्ववर्तिफलान्तरदानेषु उभयोः प्रसन्नत्वस्य द्वन्द्वसमासेन सुप्रापत्वे तत्समासाश्रयणमेव स्वरसम् । सर्वथात्र द्वन्द्वसमासाश्रयणस्यापि अवलम्बनीयताऽस्ति । 'चतुर्विधा भजन्ते माम्' इति अधिकारिचातुर्विध्ये निर्दिष्टेऽपि आर्तस्यार्तेः पूर्वप्राप्तैश्वर्यनाशप्रयुक्तत्वमाश्रित्य नष्टैश्वर्याधिकारिपरत्वं वर्णयित्वा, तस्यैव प्राङ्नष्टार्थस्य पुनरर्थित्वरूपार्थार्थ्यधिकारित्वेन व्याख्या भाषिता । तथा च आर्तोऽर्थार्थीत्युभयोरेकाधिकारित्वं प्रदर्शितम् । तादृशमधिकारित्रैविध्यम् एतच्छ्लोकोदिताधिकारित्रैविध्येनानुगृह्यते । तिरुप्पल्लाण्डुद्रमिडगाथाप्रबन्धेऽपि ईदृशमधिकारित्रैविध्यं प्रदर्शितम् । श्रीशठकोपमुनिगाथासु च इदमुपलभामहे ॥ ३ ॥  
## 4
शान्तानन्तमहाविभूतिपरमं यद्ब्रह्मरूपं हरेः  
मूर्तं ब्रह्म ततोऽपि तत्प्रियतरं रूपं यदत्यद्भुतम् ।  
यान्यन्यानि यथासुखं विहरतो रूपाणि सर्वाणि ता-  
न्याहुस्स्वैरनुरूपरूपविभवैर्गाढोपगूढानि ते ॥ ४ ॥  
पूर्वश्लोके श्रियः अरविन्दलोचनस्य भगवतो मनःकान्तात्वमुक्तं स्वात्यन्तवाल्लभ्येन स्वकृतपुरुषकारस्य नैयत्येनानुल्लङ्घनीयत्वोपपादकम् । मोक्षणसङ्कल्पनिष्पादनविषये मातुः श्रियः पुरुषकारनिर्वर्तनम् । मोक्षणसङ्कल्पस्येश्वरतत्त्वनिष्ठत्वात्, मुमुक्षुप्पडिव्याख्यानादिग्रन्थेषु बहुशः उभाभ्यामपि दम्पतीभ्यां सहघटितमीश्वरतत्त्वमिति नेश्वरमात्रस्य पत्न्याः स्वबुद्ध्या पृथक्कृतस्येश्वरतत्त्वपूर्तिरिति च निर्धारितमनुसृत्य मोक्षणसङ्कल्पस्योभयकर्तृकत्वं श्रीवैष्णवसर्वाचार्यसम्मतत्वेन सम्मन्तुं न दुःशकम् । उभयोर्मोक्षणसङ्कल्पकर्तृकत्वेन वर्णने 'छायेवानुगता भव' इति ज्ञान्यग्रेसरजानकीपितृवैदेहमुखेन महर्षिगीतानुसारेण यद्यत्पत्या सङ्कल्प्यते तत्तत् छायाभूतया वा छायावत् तत्कृतसर्वानुकारिण्या वा श्रिया मोक्षणविषयसङ्कल्पकरणेपि अनुगम्येत । सर्वथा भर्तृकृतसङ्कल्पस्य तत्क्षण एव पत्नीमनस्यपि प्रतिच्छायात्वेन उदयो भवेदिति आश्रयणं सुलभं स्वरसं च । निरतिशयवेगात्प्रतिफलनक्रियायाः मूलभूतबिम्बक्रियातः यौगपद्यभेदकरूपकालभेदोऽपि नात्यन्तं परिगणनयोग्यः । 'अन्वासते पत्नि(वह्नि)मतो यथार्हं च्छायास्सजीवा इव धर्मदाराः' (6.59) इति सजीवच्छायात्वेन निरूपिताः धर्मपत्न्यः सङ्कल्पसूर्योदये अगस्त्याश्रमवर्णने । सूर्यस्य पत्नी च्छायादेवीति प्रसिद्धम् । सूर्ये वा चन्द्रे वा प्रकाशमाने तदालोले दृश्यमानायाः पुरुषच्छायायाः पुरुषदेहचलनादिप्रयुक्ततत्तुल्यचलनादिक्रियावत्वं भवतीति प्रसिद्धम् । श्रीमन्मध्वमते केशवप्रतिविम्बत्वेनोक्तानां जीवानां क्रियास्सर्वाः विम्बभूतेश्वरकर्तृकक्रियाणां प्रतिफलनभूता इत्युच्यते । 'अनुकृतेस्तस्य च' इति सूत्रे, 'स्थितः स्थितामुच्चलितः प्रयाताम्' इति रघुवंश श्लोक इव, 'यथा धेनुर्वत्सं च्छाया वा सत्त्वम् अनुगच्छति' इति भगवद्गुणदर्पणे भट्टार्यैरुदाहृतश्रुत्यनुसारेण बिम्बकृत्यनुसारित्वं च्छायाभूतपत्न्यास्सुग्रहम् । दम्पत्योस्सहत्वं सर्ववैदिकक्रियासु प्रसिद्धम् । वेदान्तानां प्रयोजनकाष्ठाभूतसंसारिजीवमोक्षणक्रियायां सर्वमातापितृभूतयोर्दम्पत्योस्साहित्येन कर्तृत्वान्वयः स्वरस इत्यपि सुग्रहम् । 'उभयाधिष्ठानमेकं शेषित्वम्' इति सर्वपूर्वाचार्यसम्प्रतिपत्तिः । 'उद्देश्यत्वं जननि भजतोरुज्झितोपाधिगन्धं प्रत्यग्रूपे हविषि युवयोरेकशेषित्वयोगात् । पद्मे पत्युस्तव च निगमैर्नित्यमन्विष्यमाणो नावच्छेदं भजति महिमा नर्तयन्मानसं नः ॥' इति श्रीस्तुतिश्लोके, प्रत्यग्रूपात्महविस्समर्पणे सम्प्रदानत्वेनोद्देश्यत्वं दम्पत्योस्सहैव । तच्चोद्देश्यत्वमुपाधिलेशरहितमत्यन्तं मुख्यमित्युभयोर्महिमा मनसस्सानन्दनर्तनेन वर्णितः दम्पत्योरुभयोरपि ऐश्वर्यादिसर्वमहिम्नां स्वाभाविकत्वरूपस्वतस्सिद्धत्वं श्रियोऽपि भगवद्विषये इव पुनः पुनरभ्यासेन पृथुगद्ये निगद्यते । पुरुषकारनिर्वर्तनार्थं मातरं श्रियं प्रपद्य, 'प्रपत्तिस्सफला भवतु' इति मातुराशिषं लब्ध्वा, प्रपत्तिरूपप्रार्थनाक्षणे मातापितृरूपेश्वरतत्त्वघटकदिव्यदम्पत्योर्मध्ये ज्ञानसामान्यस्य, 'श्रियः पतिसंज्ञकस्य श्रिया नित्यविशिष्टस्य भगवतः श्रीवैशिष्ट्यविशिष्टत्वेनैव भाव्यम्' इति, 'श्रीसरोमुनेः' 'तामरयाळ्केळ्वनोरुवनैये नोक्कुमुणर्वु (தாமரையாள் கேள்வன் ஒருவனையே நோக்கும் உணர்வு)' इति गाथया, 'ज्ञानं चेत् श्रियः पतिं विहाय नैव प्रतिष्ठां भजेतेति' यतिपतेर्वार्तया च ज्ञानविशेषरूपप्रपदने परं तां श्रियं प्रयत्नपूर्वकं व्यावर्त्य अत्यन्तं निश्शेषतो विहाय श्रीमच्छब्दरूपोपक्रमश्रुतिम् ऐदम्पर्येण निर्निमित्तं तिरस्कृत्य भगवन्मात्रस्य गोप्तृत्वेन वरणीयत्वं शरण्यत्वेनोद्देश्यत्वं च भजनीयमिति निर्बन्धनं स्वरसं स्याद्वेति सर्वैरालोचनीयम् । उभयोरपि बुद्धौ संनिधापननैयत्यस्य निरपवादमौत्सर्गिकत्वात् प्रपदनक्षणेऽपि रक्षकत्वेन प्राप्तायाः श्रियः प्रयत्नतो व्यावर्तनमेव करणीयं भवेत् तामुद्देश्यत्वात् बहिर्भावनाय । दयादिविशेषणान्तराणामिवास्याः श्रियोऽपि अविशेषेण वैशिष्ट्ये लक्ष्म्याः चेतनत्वरूपविशेषात् न निरपेक्षोपायत्वनियमभङ्गः शक्यशङ्कः स्वरसतः भर्तृच्छायाभूतायाः तस्याः उपायप्रार्थनोद्देशे वैशिष्ट्येनेश्वरस्वातन्त्र्यस्य न कापि हानिस्संभावयितुं शक्या । यथा दयादिगुणाः ईश्वरानन्याः तथा श्रीरपि तदनन्या । गायत्रीमन्त्रे 'सवितुर्देवस्य भर्गः' इत्यत्र भर्गश्शब्दस्य भगवत्कारुण्यप्रभारूपदेवीपरत्वं स्वरसस्वरसं वर्णितं, 'जयत्याश्रितसन्त्रासध्वान्तविध्वंसनोदयः । प्रभावान् सीतया देव्या परमव्योमभास्करः ॥' इति श्लोके । इत्थं च वैष्णवाध्वत्वेनात्र पूर्वश्लोकनिर्दिष्टकठवल्लीवर्णिताध्वपारभूतविष्णुपरमपदप्रापणाय प्रथमं पुरुषकारत्वेन श्रियः प्रापणाय तत्पुरुषसमासमाश्रित्य, अनन्तरं शब्दावृत्तिं कृत्वा साक्षात्प्रपत्त्युद्देश्यत्वे, 'अनन्याधीनकल्याणमन्यमङ्गलकारणम् । जगन्निदानमद्वन्द्वं द्वन्द्वं वन्दामहे महः ॥' इति प्रसिद्धसर्वमङ्गलभूतद्वन्द्वघटकावुभावप्येकीकृत्य तत्संग्रहणद्वन्द्वसमासाश्रयणेन कार्यमित्यर्थवर्णनं नास्वरसम् । श्रीमद्भट्टार्यप्रोक्तश्रीविषयकतदन्तर्भावन्यायस्य प्रपत्त्युद्देशव्यापारेऽपवादकं किमपि वचनं न पश्यामः । नित्ययुक्तत्वेन प्रसिद्धां मतुब्रूपश्रुतिरूपवचनेन सुस्पष्टं वैशिष्ट्याभिधानवतीं श्रियं प्रपत्तिरूपास्मद्ज्ञानविशेषे परं यत्नतो बहिष्कृत्य केवलभगवन्मात्रोद्देशः कर्तव्य इति निर्बन्धनगतिर्न तथा स्वारसिकीव । करणमन्त्रे उपायबोधकपूर्वखण्डे समासेन प्रयोगः कृतः, फलभावकोत्तरखण्डे व्यस्तरूपेण च प्रयोगः कृत इति स्वारस्यं च न विस्मरणीयम् । इत्थं द्वन्द्वसमासं जगन्निदानद्वन्द्वविषये समाससामान्ये द्वन्द्वसमासस्याभ्यर्हितत्वं निर्धारितवतो भगवतो रुचिमनुसृत्य प्रयुज्य, अनन्तरश्लोके फलविषये, 'क्षेत्रज्ञस्येश्वरज्ञानाद्विशुद्धिः परमा मता' इति याज्ञ्यवल्क्यस्मृत्युक्तरीत्या परमां विशुद्धिं प्राप्तानां नित्यमुक्तानामेतद्द्वन्द्वप्रजाभूतानां स्वाविभागेन नित्यपरिष्वञ्जनव्यापारे काष्ठागतरागेण निरतिशयवात्सल्येनाऽऽनन्दघनस्वस्वरूपाभ्यां ततोऽपि तत्प्रियतरस्वमूलविग्रहाभ्यां स्वेच्छागृहीतेतरतदुपादानकसर्वेतरविग्रहाभ्यां च साहित्येन निरन्तरं सम्पूर्णं व्यापृतत्वमत्र वर्ण्यते । प्रथमश्लोके पुरुषोत्तमस्य नारीणामुत्तमाया वध्वाश्च फणिपतिरूपपर्यङ्कस्य साधारणत्वं फणितं मुक्तिरूपसर्वविशुद्धप्रजापरिष्वञ्जनेऽपि फणिपतिरूपपर्यङ्कारूढत्वस्य साधारणत्वं सर्वनित्यमुक्तानामस्तीति ईश्वरमिथुनस्य दयाकाष्ठावर्ण्यतेऽत्र तुरीये फलश्लोके ॥  
'भोगमात्रसाम्यलिङ्गाच्च' इति शारीरकशास्त्रान्तिमाधिकरणीयसूत्रप्रयुक्तमात्रशब्देनाभिप्रेतः कार्त्स्न्यार्थोऽप्यनेन श्लोकेन विवृतो भवति । अस्मिन् तुरीयश्लोके शारीरकतुरीयाध्यायप्रतिपादितं फलं विव्रियते । 'फलमपि च शारीरकमितः' इत्येतत्स्तुतिभाष्यमङ्गलश्लोके पठितरीत्या दम्पत्योः पित्रोर्नित्यपरिष्वङ्गरूपप्राप्तेरेव फलत्वादुभयोर्गाढोपगूढानन्दघनदिव्यात्मस्वरूपे, ततोऽपि तत्प्रियतरौ आद्यनित्यदिव्यमङ्गलविग्रहौ च, दुग्धराशित्वेनोत्प्रेक्षिताद्यविग्रहयोः परिणामभूताः आत्मभूतज्ञानिभक्तेच्छानुसारिस्वात्मेच्छापरिगृहीतभक्तमधुरतमस्वमधुरतमदिव्यमङ्गलविग्रहाश्चात्र प्राप्यमोक्षफलत्वेन निर्दिश्यन्ते । 'शान्तानन्तमहाविभूति' इति शब्दस्वरूपमात्रेण शान्तनित्यभोगविभूतिसंज्ञकमोक्षलोकोऽपि ध्वनिना ज्ञाप्यते । निरन्तरनित्यवात्सल्याविष्टौ मातापितृभूतदम्पती अत्यन्तविशुद्धस्वप्रजाभूतनित्यमुक्तानां सततमविच्छेदेन गाढोपगूढपरिष्वङ्गलोलौ स्तः । सिंहासनभूतशेषपर्यङ्कारोहं तेषां सर्वेषामपि वात्सल्यकरुणाभ्यां दत्तः । मोक्षणात्पूर्वमविद्यावृतानां संसारिणां मोक्षलोकप्रवेशकाले स्वपर्यङ्कारोहदानेन तेषामविद्यां निःशेषतो विनिवर्त्य ऐकान्तिकात्यन्तिकीं विशुद्धिं प्रदाय काष्ठागतया आशया गाढं परिष्वजतश्च । संसारदशायामपि प्रत्यहं तदा तदा प्रजानां परिश्रान्तानां विश्रमायतनमपेक्षमाणानां विश्रमदानाय पापचिन्तारुच्यादिहेतुभूतबहिरन्तःकरणानि निर्व्यापारतारूपस्वापं प्रापय्य, तासां, 'अत्र स्तेनो अस्तेनो भवति भ्रूणहा अभ्रूणहा, पुल्कसो अपुल्कसः, अनन्वागतं पुण्येन, अनन्वागतं पापेन' इत्यादिश्रुतिभिर्वर्णितरीत्या तात्कालिकीं देहसम्बन्धाभिमानराहित्यरूपविशुद्धिं प्रदाय गाढं ताः परिष्वज्य विलक्षणं किञ्चित्सुखमपि प्रदाय दुःखानुभवाभावं च करुणया निर्वर्त्य प्रजाविषये स्वपरिष्वङ्गाशां पूरयतः । ईश्वरज्ञानात् परमविशुद्धिसम्पादनसमये तत्फलभूतमोक्षप्राप्तौ सत्यां तदा नित्यतया भाविपरिष्वङ्गस्य मातापित्रोः सततं वर्तमानायाः तद्दानतीव्ररुचेश्च द्योतकं संसारकालेऽपि स्वापदशायां स्वस्वेतरसर्वविस्मारकहार्ददम्पतिपरिष्वङ्गदानम् । हार्दरूपावतारे हृदयगुहायां स्वरूपेण दिव्यमङ्गलविग्रहेण चावस्थितत्वं मातापित्रोरुभयोरपि समानम् । तेन च संसारिचेतनोज्जीवनविषये सिद्धोपायत्वमुभयोरनादेः कालात्समं यावत्फलोदयं नित्यानुवर्तमानं चेति लभ्यते । 'अर्भकौकस्त्वात्तद्व्यपदेशाच्च नेति चेन्न निचाय्यत्वादेवं व्योमवच्च' इति सूत्रेण सर्वसंसारिहृदयौकसि हार्दावतारस्य करुणयावस्थानस्य दर्शनसमानाकारप्रीतिरूपापन्नभक्तियोगे विषयीभवनार्थत्वं, तद्विषयीभवनेन दर्शनरूपमोक्षफलानुग्रहणार्थत्वं च स्पष्टीकृतम् । तदोकस्सूत्रेण च 'हार्दानुगृहीतः' इति स्पष्टपठित्रा इयमनुग्रहेच्छा स्पष्टीकृता । हृदयगुहायामवस्थितयोर्मातापित्रोरुभयोरपि भवेदेतदिच्छाप्रयत्नकृत्यादिरूपोपायत्वम् । अर्भकौकस्सूत्रे अर्भकशब्दपठनं न केवलं हृदयौकसोऽल्पत्वरूपपूर्वपक्षहेतुप्रदर्शनार्थं, किन्तु अर्भकशब्दस्य परमप्रसिद्धमुख्यार्थभूतस्वप्रजार्थकत्वमपि विश्वतोमुखाल्पाक्षरसूत्रप्रणेतृरसिकसार्वभौमबादरायणहृदयगतं स्यादिति मन्महे । अर्भकौकस्त्वात्कथं विभुना सर्वेश्वरेण संसारिजीवस्याविद्यान्धकारमयात्यल्पसुषिरभूतहृदयगुहा अनादिकालात्सततं निवासस्थानत्वेनाद्रियेत, विभुस्वरूपेण तेन कथं वा तत्रावस्थातुं शक्येतेत्यपि पूर्वपक्षिमनोगताक्षेपयोः, अर्भकौकस्त्वादिति पूर्वपक्षिप्रयुक्तहेतुपदमेव वैचित्र्यरसोत्पादनाय सिद्धान्त्यपि सिद्धान्तहेतुत्वेनादृत्य, 'दहरकुहरे देवस्तिष्ठन् निषद्वरदीर्घिकानिपतितनिजापत्यादित्सावतीर्णपितृक्रमात्' (सङ्कल्प.सू. 10.69) इति श्लोकोपपादितरीत्या स्वप्रजाभूतसंसारिजीवस्य स्वकर्मवशेन तत्र निपतितत्वात् तत्र यावज्जीवं तेनोषितव्यत्वाच्च कथञ्चित्तदुद्धरणेच्छया सीदमानतद्विरहस्यासह्यतया च तत्र तेन सह यावच्छरीरपातं वसतीति परिहारमुत्तरत्वेन निपुणं निबध्नाति । 'निचाय्यत्वादेवम्' इत्यत्र एवंपदस्य अर्भकौकस्त्वेनेत्यर्थमपि कृत्वा पूर्वपक्ष्युक्तार्भकौकस्त्वप्रकारेण तदोकसा भगवता पितृभूतेन निचाय्यत्वात् दर्शनीयत्वादिति सिद्धान्तिसमाधानक्रमोऽपि ग्रहीतुं शक्यः । 'व्योमवच्च' इति सूत्रखण्डस्य संसारिजीवहृदयरूपात्यल्पात्यशुचिदभ्राकाशभूतौकसः परमव्योमभूतात्यायामवदानन्दाकाशत्रिपाद्विभूतिवत् आदरणीयत्वाच्चेति नामैकदेशे नामग्रहणमिति न्यायेन व्योमवच्चेति पदस्य परमव्योमपरत्वेन व्याख्यानमप्यभिप्रेयत इव । व्योमवच्च निचाय्यत्वात्हृदयरूपार्भकौकसः । 'यो वेद निहितं गुहायां परमे व्योमन्' इत्यानन्दवल्लीश्रुत्यनुग्रहः एतद्व्याख्यानस्य वक्तुं शक्यः । 'औदन्वते महति सद्मनि भासमाने श्लाघ्ये च दिव्यसदने तमसः परस्मिन् । अन्तः कलेबरमिदं सुषिरं सुसूक्ष्मं जातं करीश कथमादरणास्पदं ते ॥' इत्याक्षेपरीतिरपि एतत्सूत्रपूर्वपक्षहेतुनिदर्शकेन, 'अर्भकौकस्त्वात्तद्व्यपदेशाच्च न्नेति चेत्' इति सूत्रखण्डेन जिघृक्ष्येत । निरतिशयवात्सल्यप्रयुक्तोद्दिधीर्षया प्रजया सहैव वसति अस्मत्कर्मकृततत्कलेबरं ब्रह्मपुरमिति श्रुतिप्रसिद्धस्वपुरत्वेन मन्यते । अस्मत्हृदयं च पुण्डरीकत्वेन मत्वा स्ववेश्मेत्यभिमन्यते । 'श्रुतिस्मृती ममैवाज्ञे' इति प्रमाणानुसारेण च्छान्दोग्यदहरश्रुतौ तादृशवर्णनं भगवदभिप्रायरुच्याद्यनुसार्येव स्यात् ॥  
'नित्यैवैषा जगन्माता विष्णोः श्रीरनपायिनी । यथा सर्वगतो विष्णुः तथैवेयं द्विजोत्तम ॥' इति मैत्रेयं प्रति पराशरस्य निष्कर्षोक्तिः प्रथमांशाष्टमाध्याये दृश्यते । अनन्तराध्याये च सप्तदशश्लोकात्मकेन्द्रस्तुतौ, 'त्वं माता सर्वलोकानां देवदेवो हरिः पिता । त्वयैतद्विष्णुना चाम्ब जगद्व्याप्तं चराचरम् ॥' इति पठितम् । उभयत्रापि सर्वजगन्मातृत्वं तस्याः, सर्वप्रजापरिष्वङ्गफलकं सर्वगतत्वम् उभयोरपि मातापित्रोश्चाविशेषेण निरुपाधिकत्वेनाभिधीयते । तत्रापि लक्ष्म्याः व्याप्तिरुपक्रमपठिता । इन्द्रस्तुतौ उभयोरपि चराचरकृत्स्नव्याप्तत्वस्पष्टकथनं, प्रथमोपात्तपराशरनिष्कर्षावेदकश्लोके 'यथा सर्वगतो विष्णुः' इति दृष्टान्तवाक्योपात्तसर्वगतत्वगुणस्य स्वाभाविकत्वं मातुरपि समानमिति स्वरसतः प्रापयतीव । श्रीमद्विष्णुचित्तचरणैः पुराणरत्नव्याख्याने 'यथा सर्वगतो विष्णुः' इति श्लोकस्य 'यथेति सर्वगतो विष्णुर्यथा - यत्स्वभावः, इयमपि तथा तत्स्वभावा इति विष्णोः सर्वगतत्वसत्यज्ञानादिस्वरूपकल्याणगुणादीनामतिदेशः' इति प्रथमं व्याख्यानं कृतम् । तेन च सर्वगतत्वरूपविष्णुगुणस्य तत्स्वाभाविकत्वस्य च मातर्यतिदेशः कृत इति पराशरतात्पर्यं विवृतमाचार्यैरिति गम्यते । तदनन्तरम् 'अथवा भगवान् विभुत्वेन सर्वगतः, अस्यास्तच्छक्तिवशात् अणुत्वेऽपि तत्र तत्र संनिधानात् सर्वगतत्वमुक्तम्, इयं च सर्वगता' इति योजनान्तरमभिहितं स्वभावतोऽणुत्वेऽपि विभुत्वशक्तेरपि श्रियस्सत्वात् तया स्वशक्त्या सर्वगतत्वमुपपद्यते इत्यभिप्राय इव । तच्छक्तिवशादित्यत्र तत्पदस्य विभुत्वपरामर्शकत्वं सुग्रहम् । तस्य विष्णुपरामर्शकत्वेऽपि सर्वगतत्वरूपफलस्य नित्यत्वादुभयोः पक्षयोरपि फले न विशेषः । तस्मादेतद्विषयेऽन्तःकलहस्य न किमपि प्रयोजनमावश्यकता वा ॥  
पुरुषकारकरणानन्तरं प्रपदनसमये उभयोरप्युद्देश्यत्वं वा, भगवत एकस्यैवोद्दश्यत्वं वा, मोक्षणसङ्कल्पकर्तृत्वमुभयोर्वा एकस्यैव वेत्यत्र विप्रतिपत्तिर्दृश्यते । श्रीमन्नारायणेत्यत्र मतुबा स्पष्टमभिहितं श्रीवैशिष्ट्यं प्रायेण सर्वैरभ्युपगम्यते । श्रियः उपलक्षणत्वपक्षे न निर्बन्धः क्रियते । दम्पत्योर्मिथः शेषशेषिभावस्य सत्वादत्यन्तं समप्राधान्यमुभयोर्न स्वरसतो वक्तुं शक्यम् । 'नित्यानुकूलं स्वतः' इत्येतत्प्रबन्धद्वितीयश्लोके देवीमहिम्नो भगवताप्यपरिच्छेयत्वस्य निरवधिकत्वस्य च स्वतस्सत्वेऽपि तन्महिम्नस्तस्याश्च भगवतो नित्यमनुकूलत्वैकान्त्यस्याभिहितत्वात् भगवदिच्छायास्सर्वदा नियमेनानुवर्तिन्याः पत्न्याः प्रजारक्षणदीक्षणे भर्त्रा सह दीक्षितायाः प्रजामोक्षणसङ्कल्पकरणे सहत्वापेक्षया न निरपेक्षत्वभङ्गः शङ्कनीयः । चतुश्श्लोकीभाष्ये आचार्यैः भर्त्रा सह वैशिष्ट्येनोद्देश्यत्वं वा समुच्चित्य द्वन्द्वस्योद्देश्यत्वं वा भवत्विति द्वेधाप्यनुमतिः प्रदर्शिता । 'मोक्षप्रदे भगवति मुमुक्षूणां घटकतयैषातिष्ठतीति च सर्वसंमतम् । परिपूर्णानुभवप्रदानसङ्कल्पस्तु भगवतस्स्वस्यैव वा, सपत्नीकस्य वेति यथाप्रमाणं भवतु । सर्वथा वैष्णवाध्वश्रेयःप्रदत्वमस्या इहोच्यमानं न विरुद्धमिति' इति चतुःश्लोकीभाष्यश्रीसूक्तिरत्रावधेया, अनुभाव्या च । 'पञ्चस्वेतेषु पक्षेषु कश्चिदेकः प्रमाणवान् ।' इत्यप्यस्मिन्विषये कलहो मास्त्विति परमकल्याणबुद्ध्या अन्तःकलहाद्भिया चाचार्यसामरस्याभिप्रायप्रदर्शनं संभावनीयम् । पञ्चसु पक्षेषु व्यक्त्यैक्यपक्षोऽपि अभिहितः । लक्ष्मीतन्त्रग्रन्थादिषु देव्यपि भगवतोऽवतारभूतेति भूयः कथ्यते । तथा चेत् 'एकमेवाद्वितीयम्' इति श्रावितस्यात्यन्तमनुरोधो भवेत् । अद्वितीयश्रुतेः, 'यथा चोलनृपः सम्राडद्वितीयोऽद्य भूतले । इति तत्तुल्यनृपतिनिवारणपरं वचः । न तु तद्भृत्यतत्पुत्रकलत्रादिनिषेधकम्' इति अपृथक्सिद्धविशेषणवैशिष्ट्यस्यानिवारकत्वमिति एतच्छतुःश्लोकीकर्त्राऽनुगृहीतम् । एतद्विषये यथारुचि यः कश्चित्पक्षः परिगृह्यताम् । नात्र वयं कमपि निर्बन्धं कर्तुमिच्छामः प्रभवामश्च ॥  
श्लोकपदार्थोऽवतरामः । 'शान्तानन्तमहाविभूती'ति । अनन्तमहाविभूतीति लीलाविभूतिसहजनानाविधविक्रियाव्यापारसंसारदुःखप्रदत्वाद्यैश्वर्यकृत्यान्यत्यन्तं शान्तानि भगवतः स्वरूपे इत्युच्यते । तथा च, शान्ताः अनन्तमहाविभूतयः - नानाविधजगद्व्यापारादिरूपावस्थाविशेषा यस्मिन् तदिति विग्रहः । विभूतिरैश्वर्यं, विविधभवनं च । जगद्व्यापारनिर्वहणे अनन्तावस्थाभेदसंभवोऽस्ति भगवतोऽपि । लीलाविभूतिसंभावितप्राकृतानन्तक्रियारहितम् । 'त्रिभुवनमिदं शान्तक्षोभं समाधिरनाकुलः प्रसृमरसुधाधाराकारा प्रसीदति शेमुषी' (सङ्कल्प.सू. 10.11) इति भक्तियोगादिसाधने यतमानानां प्रीतिरूपापन्नज्ञानाधिगमारम्भे एव भाविमुक्त्यवस्थानुभाव्यात्यन्तशान्तिरसस्याङ्कुरितत्वं वर्ण्यते सङ्कल्पसूर्योदये । शान्तोदितमित्यागमादिप्रसिद्धस्य, 'सञ्चिन्तयन्त्यखिलहेयविपक्षभूतं शान्तोदितं शमवता हृदयेन धन्याः । नित्यं परं वरद सर्वगतं सुसूक्ष्मं निष्पन्दनन्दथुमयं भवतः स्वरूपम् ॥' इति वरदराजपञ्चाशद्वर्णितस्य निष्क्रियस्य शान्तिसमृद्धस्य निष्पन्दनन्दथुमयस्य भवतः स्वरूपस्य वा ग्रहणं, 'शान्तानन्तमहाविभूती'ति । 'शान्तेऽनन्तमहिम्नि निर्मलचिदानन्दे तरङ्गावलीनिर्मुक्तेऽमृतसागराम्भसि मनाङ्मग्नोऽपि नाचामति' इति प्रबोधचन्द्रोदये शान्तब्रह्मस्वरूपस्य वर्णनमिह भाव्यम् । ब्रह्मस्वरूपभूतोर्मिरहितामृतसागराम्भसि मग्नोऽपि कदाचिदपि मनागपि तदम्भोरसं नाचामतीति कवेर्विस्मयस्तत्र । अम्भसि मग्नानामवशात् तदम्भःपानं सहजमनिवार्यं च ॥  
'परमम्' परो मा अस्मादिति परमशब्दस्य व्युत्पत्तिः प्रदर्शिता आचार्यैरस्मद्ग्रन्थेषु, श्रीमन्मध्वमतग्रन्थेषु च । यद्यपि, 'परमतस्सेतून्मानसम्बन्धभेदव्यपदेशेभ्यः' इत्यधिकरणे जन्मादि कर्तृब्रह्मस्वरूपस्यापि सर्वस्मात्परत्वं कथ्यत इव । नित्यविभूतावनुभूयमानब्रह्मस्वरूपस्य शान्त्येकरसस्यात्र परमत्वं वर्ण्यते 'शान्तं परमं यद्ब्रह्मरूपम्' इति । 'हरेः' इति जगद्व्यापारादीनामत्र शान्तविभूतौ शान्तस्वरूपे च संहृतत्वं द्योत्यत इव । उत्तरार्द्धे 'यथासुखं विहरतः' इत्यत्र वर्णितलीलाविभूतौ यथासुखं विहरतो ब्रह्मतः भोगविभूत्येकरसविशिष्टशान्तस्वरूपस्य भेदो व्यज्यतेऽनुपसृष्टकेवलहरिपदेन ॥  
'मूर्तं ब्रह्म ततोऽपि तत्प्रियतरं रूपं यदत्यद्भुतम्' - शारीरकशास्त्रप्रथमाध्यायप्रथमपादे, आनन्दमयाधिकरणेन ब्रह्मस्वरूपस्य तदानन्दस्य च निरतिशयानुकूलत्वं प्रसाधितम् । तदनन्तरतच्छेषान्तरधिकरणे, ब्रह्मणो, दिव्यमङ्गलविग्रहस्य, भक्तमनोनयनहारिणः, भक्तेच्छानुविधायि स्वेच्छापरिगृहीतस्य, प्रकृतिसम्बन्धलेशरहितस्य, अदृश्यादतीन्द्रियात्, 'अद्रेश्यमग्राह्यम्...अपाणिपादं', 'अशब्दमस्पर्शमरूपमव्ययं तथाऽरसं नित्यमगन्धवच्च यत्' इत्यादिश्रुतिभिर्वर्णितात् स्वरूपात् मोक्षसाधनध्यानालम्बनयोग्यतारूपशुभाश्रयत्वरूपगुणविशेषेण प्रजाभूतचेतनानामत्यन्तोपकारकत्वात् प्रियतमत्वमस्तीति तादृशविग्रहवैशिष्ट्यं तत्स्वरूपस्योपवर्णितम् । स्वस्वरूपतोऽपि स्वविग्रहस्य प्रियतरत्वेऽयमेको हेतुः । अस्ति चान्यो हेतुः, यः स्पष्टं प्रदर्शितः श्रीभागवततृतीयस्कन्धद्वितीयाध्यायारम्भे उद्धवमुखेन महाभागवताय विदुराय श्रोत्रे, 'यन्मर्त्यलीलौपयिकं स्वयोगमायाबलं दर्शयता गृहीतम् । विस्मापनं स्वस्य च सौभगर्द्धेः परं पदं भूषणभूषणाङ्गम् ॥' (3.2.12) इति, 'तथैव चान्ये नरलोकवीराः य आहवे कृष्णमुखारविन्दम् । नेत्रैः पिबन्तो नयनाभिरामं पार्थास्त्रपूताः पदमापुरस्य ॥' (3.2.20) इति च । 'परं पदं भूषणभूषणाङ्गम्' इति भगवतः कृष्णस्य दिव्यमङ्गलविग्रहो वर्णितः, यः तत्पूर्वं, 'प्रदर्श्याऽतप्ततपसामवितृप्तदृशां नृणाम् । आदायान्तरधाद्यस्तु स्वबिम्बं लोकलोचनम् ॥' (3.2.11) इत्युपक्षिप्तः । 'आभरणस्या(प्या)भरणं, प्रसाधनविधेः प्रसाधनविशेषः । उपमानस्यापि सखे प्रत्युपमानं वपुस्तस्याः ॥' (2.3) इति विक्रमोर्वशीये ऊर्वशीगात्रशोभावर्णनं, 'भूषणभूषणाङ्गम्' इत्यत्र गीतस्यानुसारि । 'भूषायुधैरधिगतं निजकान्तिहेतोर्भुक्तं प्रियाभिरनिमेषविलोचनाभिः । प्रत्यङ्गपूर्णसुषमासुभगं वपुस्ते दृष्ट्वा दृशौ विबुधनाथ न तृप्यतो मे ॥' इति देवनायकपञ्चाशति देवनायकविग्रहानुभवो भाव्यः । 'परं पदं' इति विग्रहवर्णनं, 'तद्विष्णोः परमं पदम्' इति स्वरूपविषयकश्रौतवर्णनस्मारकम् । 'विस्मापनं स्वस्य च' इति भगवतोऽपि विस्मयकरमत्यद्भुतमिति स्पष्टं शुकवर्णनम् अस्मिन् श्लोके ध्रुवं कविहृदयस्थम्, एतदर्थस्य स्पष्टार्षप्रमाणत्वात् वर्णनरीतिसौसादृश्याच्च । 'सौभगर्द्धेः' इति स्वविग्रहस्य निरतिशयसुभगत्वानुभवो भगवतानुभूत इति हेतुर्वर्णितः । तेन चात्यद्भुतमिति स्वविग्रहविषये स्वविस्मयः अत्यन्तमुचित एवेति तस्य न्याय्यत्वं दृढीक्रियते । 'ऋद्धेः' इत्यतिशयितत्वं वर्ण्यते । स्वरूपादपि विग्रहस्य सौभगमधिकमृद्धमिति ऋषेर्भावः ॥  
इत्थममूर्तपरब्रह्मस्वरूपतोऽपि मूर्तदिव्यविग्रहस्य प्रियतमत्वमत्यद्भुतत्वं च सिद्ध्यतः । विग्रहे ब्रह्मशब्दप्रयोगः अतीवरस्यः । स्वरूपविग्रहयोस्सन्तोलने स्वरूपस्येव विग्रहस्यापि ब्रह्मसंज्ञा समानेति रसः प्रदर्श्यते । उभयोः ब्रह्मशब्दाभिधेयत्वे कथञ्चित्समाने विग्रहरूपब्रह्मणः मूर्तत्वरूपध्यानालंबनसुकरतास्तीति अमूर्तात् ब्रह्मस्वरूपादतिशयरूपव्यतिरेको व्यज्यते । अमूर्तस्वरूपस्य ध्यानदुर्घटता, मूर्तविग्रहस्य ध्यानालम्बनसुलभतेति विशेषः विग्रहस्य स्वरूपादतिशये पर्यवसितः । 'बृहत्वात् बृंहणत्वाच्च तद्ब्रह्मेत्यभिधीयते' इति ब्रह्मशब्दाभिधेयत्वे बृहत्वबृंहणत्वे प्रवृत्तिनिमित्तत्वेनाभिहिते । 'बृह बृहि वृद्धौ' इति धातुद्वयनिष्पन्नो ब्रह्मशब्दः । असङ्कोचन्यायेन बृहत्वस्यानवधिकातिशयत्वं वर्ण्यते परब्रह्मस्वरूपविषये । निरतिशयबृहत्वं नास्ति बृहतोऽपि सावयवस्य विग्रहस्य । बृहणत्वं नाम बद्धजीवानां कर्माविद्यासंकुचितस्य स्वाभाविकविभुत्ववतो धर्मभूतज्ञानस्य सङ्कोचककर्मा विद्यादिक्षपणेन स्वाभाविकनिरतिशयदशया विकासयितृत्वं, तेन च स्वभावभूतगुणाष्टकाविर्भावयितृत्वं, ज्ञानानन्दादिषु ब्रह्मतुल्यतया ब्रह्मीकरणं च । ईदृशबृंहणत्वं स्वरूपस्येव विग्रहस्याप्यस्ति । 'आपीठान्मौलिपर्यन्तं पश्यतः पुरुषोत्तमं । पातकान्याशु नश्यन्ति किं पुनस्तूपपातकम् ॥' इति पापक्षयकरत्वं चास्ति मूर्तब्रह्मणः । कुवासनाकुबुद्धिकुतर्कनिचयादि विलापयितृत्वमप्यस्ति । 'क्षीयन्ते चास्य कर्माणि' इति मोक्षापेक्षितकर्मक्षयकरत्वसामर्थ्यमस्ति । भगवत्प्रियतमभूतसंसारिमोक्षणव्यापारेऽत्यन्तं शुभाश्रयसंज्ञकस्य स्वविग्रहस्योपकारकत्वमस्तीति तस्मिन् स्वरूपादपि प्रीत्यतिशयो न्याय्य एव । अत्यद्भुतमित्यस्याः सामान्योक्तेः तदत्यद्भुतमस्मदत्यद्भुतमित्यर्थो विवक्षितः । अत एव सामान्येनोक्तम् । 'सत्यं विधातुं निजभृत्यभाषितं व्याप्तिं च भूतेष्वखिलेषु चात्मनः । अदृश्यतात्यद्भुतरूपमुद्वहन् स्तम्भे सभायां न मृगं न मानुषम् ॥' इति लक्ष्मीनृसिंहविग्रहस्य नारदमुखेन श्रीभागवतसप्तमस्कन्धाष्टमाध्यायवर्णनमत्र स्मार्यते आचार्यैः, 'रूपं यदत्यद्भुतम्' इति विग्रहवर्णनेन । 'नारसिंहवपुः श्रीमान्' इति सहस्रनामस्त्रोत्रे नामद्वयसमभिव्याहारेण नारसिंहवपुषः अत्यतिशयितलावण्यवत्वं द्योतितमिति श्रीभट्टार्यैरुक्तम् । 'तमद्भुतं बालकमम्बुजेक्षणम्' इति कृष्णावतारवर्णकश्लोकेऽपि 'तमद्भुतम्' इति वर्णने तच्छब्देन वाचामगोचरत्वोक्त्या वाङ्मनसागोचरनिरतिशयाद्भुतमिति लभ्यते । श्रीरामावतारवर्णने 'पुत्रेणामिततेजसा' इति वर्णनेनात्यद्भुतलावण्यमपि लभ्येत । 'राम इत्यभिरामेण वपुषा तस्य चोदितः । नामधेयं गुरुश्चक्रे जगत्प्रथममङ्गलम् ॥' इति अभितो रमयितृत्वबोधकाभिरामविशेषणेन वपुषोऽत्यद्भुतं वसिष्ठमनोहार्यभवदिति महाकविना 'अमिततेजसा' इति ऋषिवर्णनस्य भावो विवृत इव । 'रूपं यदत्यद्भुतम्' इत्यनेन आद्या परमपदनिलया मूर्तिरभिप्रेता । नृसिंहाद्यवतारविग्रहाणामत्यद्भुतलावण्यवत्वेन महर्षीणां वर्णनेन कैमुत्येनाऽऽधविग्रहस्यात्यद्भुतत्वं व्यज्यते ॥  
'यान्यन्यानि यथासुखं विहरतो (हरेः) रूपाणि' - 'स्वेच्छागृहीताभिमतोरुदेहः संसाधिताशेषजगद्धितोऽसौ', 'यद्यद्धिया उरुगाय विभावयन्ति तत्तद्वपुः प्रणयसे सदनुग्रहाय', 'अजोऽपि सन्नव्ययात्मा भूतानामीश्वरोऽपि सन् । प्रकृतिं स्वामधिष्ठाय सम्भवाम्यात्ममायया ॥', 'परित्राणाय साधूनाम्' इत्यादीनि वचनानीह भाव्यानि । विभवावतारा अनन्ताः । 'को वा कथं वा कति वा कदा वा विस्तारयन् क्रीडसि योगमायाम्' इति परिगणयितुमशक्या इति शुकेन गीतम् । 'परित्राणाय साधूनाम्' इत्यत्रावतारप्रयोजनकथनावसरे, 'साधवः - उक्तलक्षणधर्मशीलाः वैष्णवाग्रेसराः मत्समाश्रयणे प्रवृत्ताः मन्नामकर्मस्वरूपाणां वाङ्मनसागोचरतया मद्दर्शनाद्विना स्वात्मधारणपोषणादिकमलभमानाः क्षणमात्रकालं कल्पसहस्रं मन्वानाः प्रशिथिलसर्वगात्रा भवेयुरिति मत्स्वरूपचेष्टितावलोकनालापादिदानेन तेषां परित्राणाय' इति भाषितम् । चन्द्रिकायां च, 'न ह्यमीषामन्नपानताम्बूलादि धारणपोषणादिकं, किन्त्वहं कृष्ण एव सर्वं (पराङ्कुशमुनीनामेतदनुभवगाथाऽत्राऽऽचार्यैः प्रत्यभिज्ञाप्यते) इत्यभिप्रायेणोच्यते - मद्दर्शनाद्विना स्वात्मधारणपोषणादिकमलभमाना इति', 'स्वविश्लेषपरिक्लिष्टानामुज्जीवनाय प्रवृत्तस्य क्रमाद्भक्तानुभाव्याकारा उच्यन्ते - मत्स्वरूपचेष्टितावलोकनालापादि दानेनेति । न ह्यपवर्गसुखादिवदवतारमन्तरेण स्वसङ्कल्पमात्रेणैव तद्दातुं शक्यमिति भावः', 'एवं साधूनामान्तरभयात्परित्राणमुक्तम्' इत्यादिभिस्तद्विवृतम् । 'उदरमन्तरं कुरुते । अथ तस्य भयं भवति । तत्त्वेव भयं विदुषोऽमन्वानस्य' इति श्रुतिरिह भयविवरणे आचार्यहृद्गता । 'विनाशाय च दुष्कृताम्' इति बाह्यासुरेभ्यो भयात्परित्राणमुक्तम् । सर्वेष्ववताररूपभवनेषु 'यद्भावेषु पृथग्विधेष्वनुगुणान् भावान्स्वयं बिभ्रती यद्धर्मैरिह धर्मिणी विहरते नानाकृतिर्नायिका' इत्याचार्यश्लोकः, तन्मूलभूतपूर्वोदाहृताः, 'राघवत्वेऽभवत्सीता रुक्मिणी कृष्णजन्मनि । सर्वेषु चावतारेषु विष्णोः श्रीरनपायिनी ॥' इत्यादि पराशरश्लोकाश्चात्र भाव्याः । एतत्स्तुतावाचार्यकवेः स्वश्लाघितपुराणरत्नश्लोकाः प्राचुर्येण हृत्स्था इति पूर्वमेवोक्तम् । 'स्वाभिमतानुरूपनित्यनिरवद्यस्वरूपरूपगुणविभवैश्वर्यशीलाद्यनवधिकातिशयासंख्येयकल्याणगुणगणश्रीवल्लभ' इति पृथुगद्यसूक्तिरपीह भाव्या । 'विहरतो रूपाणी'त्यनेनावताररूपपरिग्रहप्रयोजनं भक्तेभ्योऽत्यर्थसन्तोषप्रदानेन स्वयमप्यत्यर्थसन्तोषभागिति व्यज्यते । 'यथासुखम्' इत्यत्र दम्पत्योः सुखवत् भक्तानां यथा सुखं भवेत् तथेति चार्थग्रहणं स्वरसम् । सुखमनतिक्रम्य - यथासुखम् । एतेनावतारेषु दुःखित्वप्रदर्शनं विडम्बनमात्रमिति व्यज्यते । 'रक्षोऽधमेन वृकवत् विपिनेऽसमक्षं वैदेहराजदुहितर्यपयापितायाम् । भ्रात्रा वने कृपणवत् प्रियया वियुक्तः स्त्रीसङ्गिनां गतिमिति प्रथयंश्चचार ॥' इति नवमस्कन्धनवमाध्याये शुकगीतमिह भाव्यम् । 'स्फारास्तीर्णभुजङ्गपुङ्गववपुः पर्यङ्कवर्यं गतौ सर्गस्थित्यवसानकेलिरसिकौ तौ दम्पती नः पती । नाभीपङ्कजशायिनः श्रुतिसुखैरन्योन्यबद्धस्मितौ डिम्भस्याम्बुजसम्भवस्य वचनैरोंतत्सदित्यादिभिः ॥' इति श्लोके शीराब्धिशायिविभवे सुतवचनश्रवणस्य श्रुतिसुखत्वानुभवो वर्णितः । 'किं मृष्टं सुतवचनं पुनरपि मृष्टं तदेव सुतवचनम्' इत्याभाणकेन सुतवचनस्य सर्वस्मादपि मृष्टतरत्वमवधारितम् ॥  
'सर्वाणि तान्याहुः स्वैरनुरूपरूपविभवैः गाढोपगूढानि ते ।' - सर्वाणि तानीत्यत्र सर्वशब्देन प्रथमपादोक्त'रूप'शब्दाभिप्रेतं स्वरूपं, द्वितीयपादोक्ता आद्या परमपदस्थदिव्यमूर्तिः, यान्यन्यानीति तृतीयपादोक्ताः अवतारविग्रहाश्च जिघृक्षितानि । सर्वाणि तानीत्यत्र सर्वशब्देन 'सर्वेषु चावतारेषु विष्णोः श्रीरनपायिनी' इति पराशरश्लोकः प्रत्यभिज्ञापितः । 'वागर्थाविव संपृक्तौ' इति रघुवंशारम्भे पार्वतीपरमेश्वरयोर्नित्यसंश्लिष्टत्वेन वर्णनं विष्णुतत्पत्न्योरपि तुल्यम् । 'अशिथिलपरिरंभैराहितामिन्दिरायाः कनकवलयमुद्रां कण्ठदेशे(भोगे) दधानः । फणिपतिशयनीयादुत्थितस्त्वं प्रभाते वरद सततमन्तर्मानसं सन्निधेयाः ॥' इति वरदराजपञ्चाशदन्ते गीतसुप्रभातपठनश्लोके स्वप्रियतमार्चावतारमूर्तिविषये शेषपर्यङ्के विग्रहयोर्गाढोपगूढत्ववर्णनं, 'किमपि किमपि मन्दं मन्दमासक्तियोगादविरलितकपोलं जल्पतोरक्रमेण । अशिथिलपरिरंभैर्व्यापृतैकैकदोष्णोरविदितगतयामा रात्रिरेव व्यरंसीत् ॥' (1.27) इत्युत्तररामचरिते सीतां प्रति रामस्य कथनं चात्र भाव्ये वरदमहादेवीविषयकाचार्यश्लोकः भवभूतिश्लोकवर्णनस्मारकः, कुमारसंभवे, 'रतिवलयसनाथे(पदाङ्के) चापमासज्य कण्ठे' (2.64) इति द्वितीयसर्गान्तश्लोके मन्मथकण्ठस्य रतिवलयमुद्रासनाथवर्णनस्य च स्मारकः । आर्द्रया तन्मुद्रया कण्ठे सुदृश्यया मन्मथो रत्या सह शतमखसन्निधानं निर्लज्जो ययाविति कवेर्भावो ज्ञाप्यते आचार्यैः । न साक्षात् रतिवलयसनाथस्तत्कण्ठः, किन्तु कतिपयक्षणपूर्वभूतकान्तागाढपरिरंभाहितार्द्रतत्करकमलवलयमुद्रासनाथ एव सः इति कविसार्वभौमहृदयं प्रकाश्यते कविसिह्मेनाचार्येण । 'विष्णोर्देहानुरूपां वै करोत्येषाऽऽत्मनस्तनुम्' इति पराशरश्लोकोऽनुस्रियतेऽस्मिन् श्लोके, 'ते अनुरूपरूपविभवैः' इति । 'स्वेच्छागृहीताभिमतोरुदेहः संसाधिताशेषजगद्धितोऽसौ' इति वचनरीत्या यदा यदा भगवान् जगद्धिताय स्वात्मभूतभक्तेच्छानुरोधेन वा स्वेच्छया वा कञ्चिद्दिव्यदेहं परिगृह्णाति तत्क्षण एव कान्ततद्देहगाढोपगूढत्वविरहरूपापायं क्षणमात्रमप्यसहमाना तदनुरूपामात्मनस्तनुं परिगृह्य, तत्कालपरिगृहीतकान्तदिव्यदेहेन परिरभ्य गाढोपगूढा भवतीति भावोऽत्र व्यज्यते । यान्यन्यानि भर्तृपरिगृहीतानि विभवरूपाणि तानि सर्वाणि सद्यस्तत्परिगृहीततुल्यरूपैर्गाढपरिरब्धानि भवन्तीति विष्णोस्सर्वविभवविग्रहेभ्यः देवीपरिगृहीततत्तदनुरूपविग्रहाणामविश्लेषरूपानपायित्वम् । 'यद्भावेषु पृथग्विधेष्वनुगुणान् भावान् स्वयं बिभ्रती यद्धर्मैरिह धर्मिणी विहरते नानाकृतिर्नायिका' इति नानावतारवर्णनस्तोत्रभूमिकाश्लोके, 'तदनुगुणान् भावान् स्वयं बिभ्रती' इत्यत्र स्वयं पदेन भर्तृप्रेरणां विनापि भर्तृसर्वविग्रहनित्यगाढाश्लिष्टत्वनैयत्यस्य क्षणमात्रापायप्रसङ्गमप्यसहमाना स्वयमेव सद्यः क्षणमात्रविलम्बं विना भर्तृनूतनपरिगृहीतविग्रहच्छाया यथा तत्क्षणमेव स्वयं तद्विग्रहं नित्यानपायित्वेनानुगच्छेत् तथेयमपि अनुगुणभावं परिगृह्य भर्तृनूतनविग्रहगाढाश्लिष्टैव भवतीत्याचार्यैर्व्यञ्जितम् । तथैवास्मिन् श्लोके यामुनाचार्याणां भावस्सुगमः । यथासुखं नवनवविग्रहपरिग्रहेण विहरतो हरेः विहरणप्रारंभे विहरणसाधनत्वेन यानि यानि रूपाणि परिगृह्यन्ते तेषां तेषां रूपाणां तत्क्षण एव अनुरूपरूपविभवान् त्वं परिगृह्य तैर्विभवविग्रहैर्भर्तुस्तानि तानि नवनव रूपाणि त्वन्नव नव विग्रहगाढाश्लिष्टानि भवन्तीति भावः । 'सर्वेषु चावतारेषु विष्णोः श्रीरनपायिनी' इति सूत्रभूतस्य महर्षिप्रतिज्ञावचनस्य, न केवलमीश्वरदम्पत्योस्स्वरूपयोः नित्यं गाढोपगूढत्वं, नापि केवलं तयोर्नित्यसिद्धाऽऽद्य शुभमूर्त्योश्च नित्यगाढोपगूढत्वं, किन्तु यानि यावन्ति रूपाणि अवतारेषु परिगृह्यन्ते दम्पतिभ्यां तानि सहैव परिगृह्यन्ते स्वेच्छामात्रेण गाढोपगूढतयैव ताभ्याम् । विष्णुपुराणे प्रथमांशाष्टमाध्याये, 'नित्यैवैषा जगन्माता विष्णोः श्रीरनपायिनी । यथा सर्वगतो विष्णुः तथैवेयं द्विजोत्तम ॥' इति प्रतिज्ञाय पतित्न्योर्नित्यं स्वरूपतो विग्रहतो विभूतितश्चाविनाभूतत्वसर्वगतत्वादिकं विस्तरेणोपपादितमुभयोरप्याचार्ययोर्मूलप्रमाणत्वेन हृद्गतमिति स्पष्टमेव । 'नित्यं तद्धर्मधर्मिणी' इति पराशरोक्तमेवानुसृतं, 'यद्धर्मैरिह धर्मिणी विहरते नानाकृतिर्नायिका' इति दशावतारभूमिकाश्लोके । अत्र नानाकृतिरिति पदस्य न आकृतिनानात्वमर्थः, किन्तु नायकादपि अधिकनानादयाव्यापाररूपकृतिमत्वमर्थ इत्यस्मद्दशावतारस्तोत्रव्याख्यायां 'मातर्मैथिलि' इति श्रीगुणरत्नकोशश्लोकोदाहरणपूर्वकमुपपादितमिह भाव्यम् । धर्मैस्सधर्मत्वेऽपि कृतिभिरधिकत्वमस्या इति व्यतिरेको व्यञ्जितः । 'फणिपतिः शय्या' इत्युपक्रम्यात्रोपसंहारे गाढोपगूढत्ववर्णनेन शय्याक्षेपेणोपसंह्रियते । 'शेषश्चित्तं विमलमनसां मौलयश्च श्रुतीनां सम्पद्यन्ते विहरणविधौ यस्य शय्याविशेषाः' इति श्रीस्तुतिगीतमिह भाव्यम् ॥ ४ ॥  
लब्धं ज्ञानं मयाऽध्यात्मं यन्मुखादमृतस्रुतः । तत्प्रसादैकमूलेयं व्याख्या मन्मुखनिस्सृता ॥  
॥ समाप्तः ॥