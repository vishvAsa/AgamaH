+++
title = "33 पूर्वविकल्पाधिकरणम्"

+++
वाक्चिन्मनश्चिदाद्याश्चीयन्ते यत्कृते क्रतोस्तस्य । भवति हि यदेव फलदं तत् ब्रह्म (श्रीनिवास-नाम) भजे ॥128॥  
34 ॥ पूर्वविकल्पाधिकरणम् ॥20॥   
पूर्वाधिकरणे नारायणानुवाकस्य प्रकरणाद्बलीयसा वाक्यप्रमाणेन दहरवाक्यशेषत्वं निराकृतम् । मनश्चिदाद्यग्नीनां प्रकरणेन क्रियामयक्रतुशेषत्वाङ्गीकारे बाधकविरहेण क्रियामयक्रतुशेषत्वमेवास्त्विति शङ्कावारणाय प्रवृत्तमिदमधिकरणम् ॥   
पूर्वविकल्पः प्रकरणात् स्यात् क्रियामानसवत् ॥3-3-44॥ [अतिदेशाच्च ॥45॥]   
इदं सूत्रद्वयं पूर्वपक्षविषयम् । `मनश्चिदादय' इत्यध्याहार्यम् । मनश्चिदादयोऽग्नयः क्रियामयक्रतुप्रकरणात् क्रियामयक्रत्वङ्गभूताः, पूर्वेण इष्टकचिताग्निना विकल्पः स्यात् । मानसग्रहासादनादीनामिव क्रियामयक्रत्वनुप्रवेश उपपद्यत इति सूत्रार्थः ॥ अयं भावः - वाजसनेयके अग्निरहस्ये इष्टकचिताग्निप्रकरणे मनश्चिदादयोऽग्नयः श्रूयन्ते । मनोव्यापारेष्वध्यस्ता अग्नयो मनश्चित इत्युच्यन्ते । एवं वाक्चिदादयोऽप्यग्नयो द्रष्टव्याः । कर्मचितः - वागतिरिक्तकर्मेन्द्रियव्यापारेष्वग्नित्वदृष्ट्या निष्पन्ना अग्नयः । तेष्टामिष्टकचिताग्निप्रकरणे विधानात् इष्टकचिताग्नयश्च क्रियामयक्रतुसंबन्धित्वेन, क्रियामयक्रतोरपि तत्र सन्निहितत्वात् इष्टकचिताग्नीनां क्रियामयक्रतूपकारकत्वेन यथा तदङ्गत्वेन तत्प्रवेशः, एवं मनश्चिदादीनामप्यग्नीनां क्रत्वन्वयसाकांक्षाणां इष्टकचिताग्न्युपस्थापितक्रियामयक्रतावेव प्रवेशः । क्रियामयक्रतोरिष्टकचिताग्निभिर्नैराकांक्ष्येऽपि मनश्चिदादीनामग्नीनां तैरिष्टकचिताग्निभिः समं विकल्पोऽस्तु । अतो मनश्चिदाद्यग्नयः क्रियामयक्रत्वङ्गभूताः, न तु विद्यामयक्रत्वङ्गभूताः; विद्यामयक्रतोर्विध्यदर्शनेन तस्यैवाभावात् । द्वादशाहनिष्पाद्यक्रतौ दशमदिने मनसा कल्पितत्वेन मनोमयानां ग्रहतदासादनस्तोत्रशस्त्रादीनां द्वादशाहक्रतावङ्गतयाऽनुप्रवेशवत् मानसानामपि मनश्चिदाद्यग्नीनां क्रियामयक्रतावनुप्रवेशोपपत्तेः । ``तेषामेकैक एव तावान् यावानसौ पूर्वः'' इति मनश्चिदाद्यग्निषु एकैकस्मिन् इष्टकचिताग्निकार्यातिदेशेन तत्समानदेशत्वावगमाच्च क्रियामयक्रत्वङ्गभूता एव मनश्चिदाद्यग्नय इति ॥   
विद्यैव तु निर्धारणाद्दर्शनाच्च ॥3-3-46॥ [श्रुत्यादिबलीयस्त्वाच्च न बाधः ॥47॥ अनुबन्धादिभ्यः प्रज्ञान्तरपृथक्त्ववद् दृष्टश्च तदुक्तम् ॥48॥ न सामान्यादप्युपलब्धेर्मृत्युवन्न हि लोकापत्तिः ॥49॥ परेण च शब्दस्य ताद्विध्यं भूयस्त्वात्त्वनुबन्धः ॥50॥]   
एतानि सिद्धान्तसूत्राणि ॥ तुशब्दः पक्षव्यावृत्त्यर्थः । मनश्चिदादयोऽग्नयः, विद्यैव - विद्यामयक्रत्वङ्गभूता एवेत्यर्थः । तत्र हेतुः निर्धारणद्दर्शनाच्च इति । ``ते हैते विद्याचित एव,'' ``विद्यया हैवैत एवंविदश्चिता भवन्ति'' इत्युभयत्रावधारणश्रवणात्, ``यत् किञ्च यज्ञे कर्म क्रियते, यत् किञ्च यज्ञीयं कर्म मनसैव तेषु मनोमयेषु मनश्चित्सु मनोमयमक्रियत'' इत्यत्र विद्यामयक्रतोर्दर्शनाच्च इति सूत्रार्थः ॥   
भावः । ``विद्याचित एव'' इत्यत्र तद्विवरणरूपे ``विद्यया हैवैत एवंविदश्चिता भवन्ति'' इत्यत्र चोभयत्रावधारणं श्रूयते । अनेनावधारणेन मनश्चिदादीनां विद्यामयक्रत्वङ्गत्वं निश्चीयते । दृष्टिरूपाणां मनश्चिदादीनां विद्यारूपत्वे सिद्धे पुनरवधारणस्य प्रयोजनान्तरानुपलंभात् । एवं विद्यामयानां ग्रहस्तोत्रशस्त्रादीनां यज्ञाङ्गानामत्र श्रवणात् विद्यामयक्रतुश्चात्र प्रतीयते । अतोऽवधारणेनाङ्गिनो विद्यामयक्रतोरत्र प्रतीयमानतया च मनशिदाद्यग्नयो विद्यामयक्रत्वङ्गभूता एवेति निर्णीयते ॥ ननु विद्यामयक्रतोरत्र विध्यदर्शनात्, विधिकल्पकस्य फलसंबन्धस्याश्रवणाच्च मनश्चिदाद्यग्नीनां क्रियामयक्रत्वङ्गताग्राहकेण प्रकरणेन तेषां विद्यामयक्रत्वङ्गताबाधात्, तदङ्गतानिर्णयो न युक्त इति चेत्, मैवं - विद्यामयक्रत्वङ्गताग्राहकाणां श्रुतिलिङ्गवाक्यानामत्रोपलभ्यमानत्वात्, तेषां प्रकरणात् बलीयस्त्वाच्च, दुर्बलेन प्रकरणेन तदङ्गत्वबाधायोगात् । अत्र हि ``विद्यया हैवैत एवंविदश्चिता भवन्ति'' इत्यत्र `विद्यया'' इति तृतीयाश्रुत्या मनश्चिदादीनां विद्यामयक्रत्वङ्गत्वं बोध्यते । प्रयोजनरूपहेत्वर्थिकया तृतीयया मनश्चिदादीनां विद्यामयक्रत्वर्थताबोधनात् । ``तान् हैतानेवंविदे सर्वदा सर्वाणि भूतानि चिन्वन्त्यपि स्वपते'' इत्यत्र सर्वैः भूतैः सर्वदा क्रियमाणमनोव्यापारसाधारणमनोव्यापारत्वरूपसामान्यधर्मावच्छिन्ने अध्यस्तस्याग्नेः सर्वभूतकर्तृकसार्वकालिकचयनकर्मत्वमत्राभिधीयते । ततश्च सर्वभूतकर्तृकसार्वकालिकचयनकर्मत्वात्मकवस्तुसामर्थ्यरूपलिङ्गेन मनश्चिदग्नेर्विद्यामयक्रत्वङ्गताऽऽवसीयते । तथाविधस्याग्नेः परिमितकालकर्तृकचयनवत् क्रियामयक्रतावनुप्रवेशासंभवात् ॥ ``एवंविदे चिन्वन्ति'' इति समभिव्याहाररूपवाक्यादपि मनश्चिदाद्यग्नीनां विद्यामयक्रत्वर्थत्वं गम्यते । अनेन वाक्येन मनश्चिदादीनां पुरुषद्वारा विद्यासंबन्धप्रतीतेः । यथोक्तविद्यावत्पुरुषस्य कृते ह्येतानग्नींश्चिन्वन्ति इति हि तदर्थः ॥ एवं मनश्चिदादीनां विद्यामयक्रत्वङ्गताग्राहकैरुक्तश्रुत्यादिभिरनुवादरूपवाक्यावगतैः ग्रहस्तोत्रशस्त्रादिभिर्यज्ञाङ्गैश्च क्रियामयक्रतोः दहरविद्यादिवत् पृथग्भूतस्य विद्यामयक्रतोरुन्नीयमानत्वात् अदृष्टोऽपि विधिः कल्प्यते । यथा ``सर्वतः परिहारमाश्विनं भक्षयति'' इत्याद्यनुवादरूपेषु वचनेषु सोमभक्षणस्याप्राप्तत्वेन भक्षणविधिः कल्प्यते, तद्वत् । सोमेऽवचनाद्भक्षो न विद्यात इति पूर्वतन्त्राधिकरणे ``वचनानि त्वपूर्वत्वात्'' इति सिद्धान्तसूत्रेण तद्विधिकल्पनस्योक्तत्वात् । ``तेषामेकैक एव तावान् यावानसौ पूर्वः'' इति इष्टकचिताग्नितुल्यत्वातिदेशस्य वीर्यवत्त्वरूपफलांशे साम्येनाप्युपपत्त्या इष्टकचिताग्निवत् क्रियामयक्रत्वनुप्रवेशस्यातिदेशेन प्राप्त्यसंभवात् । यथा ``स एष एव मृत्युः'' इत्यादित्ये मृत्युत्वातिदेशेऽपि आदित्यस्य संहर्तृत्वमात्रेण मृत्युसादृश्योपपत्त्या न मृत्युलोकप्राप्तिसिद्धिः, तद्वत् ॥ एवमुत्तरब्राह्मणे लोकंपृणाग्निविषयविद्याविशेषविधानदर्शनात् तत्साहचर्येण अस्मिन्नपि ब्राह्मणे मनश्चिदाद्यग्निविषयविद्यैव विधीयते इति निश्चीयते । विद्याया बृहदारण्यके वक्तव्यत्वेऽपि, मनश्चिदाद्यग्निषु संपादनीयानां अग्न्यङ्गानां बहूनामत्र अग्निरहस्ये उपदेशात् तत्सन्निधौ तदुक्तिरिति ॥   
वाक्चिन्मनश्चिदाद्याश्चीयन्ते यत्कृते क्रतोस्तस्य । भवति हि यदेव फलदं तद्ब्रह्म श्रीनिवासनाम भजे ॥130॥   
वाक्चिन्मनश्चिदाद्याः अग्नयः यस्य विद्यामयस्य क्रतोः सिद्ध्यर्थं चीयन्ते तस्य विद्यामयस्य क्रतोः, यत् - श्रीनिवासाख्यं ब्रह्मैव फलदं तद्ब्रह्म इति पूर्ववत् ॥ ``अहं हि सर्वयज्ञानां भोक्ता च प्रभुरेव च'' इति भगवतः श्रीनिवासस्यैव सर्वयज्ञसमाराध्यत्वतत्फलप्रदत्वयोः स्मरणात्, अत्र यदेव फलदम् इत्युक्तम् ॥87॥   
इति पूर्वविकल्पाधिकरणम् ॥20॥