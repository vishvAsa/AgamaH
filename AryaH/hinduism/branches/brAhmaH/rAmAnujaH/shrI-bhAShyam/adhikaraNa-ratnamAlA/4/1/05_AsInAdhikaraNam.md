+++
title = "05 आसीनाधिकरणम्"

+++
यदुपासनमपि नियमादासीनेनैव कर्तव्यम् ।  
ऐकाग्र्यसिद्धिहेतोः तत् ब्रह्म (श्रीनिवास-नाम) भजे ।। 156 ।।  
  
5 ।। आसीनाधिकरणम् ।। 5 ।। आवृत्त्यधिकरणे ध्यानरूपस्य भगवदुपासनस्य मोक्षसाधनत्वं निर्णीतम् । तदनुष्ठाने आसननियमानपेक्षाशङ्कावारणाय प्रवृतमिदमधिकरणम् ।। आसीनस्संभवात् ।। 4-1-7 ।। [ध्यानाच्च ।। 8 ।। अचलत्वं चापेक्ष्य ।। 9 ।। स्मरन्ति च ।। 10 ।। यत्रैकाग्रता तत्राविशेषात् ।। 11 ।।] आसीनः- मृदुन्यासन उपविष्टस्सन्, ध्यानं कुर्यात्, उपविष्ठस्यैवैकाग्र्यचिततासंभवात् इति सूत्रार्थः ।। यदुपासनमपि नियमादासीनेनैव कर्तव्यम् । ऐकाग्र्यसिद्धिहेतोः तद्ब्रह्म श्रीनिवासनाम भजे ।। 158 ।। ऐकाग्र्यसिद्धिहेतोः- एकाग्रचित्ततासिद्ध्यर्थम् । शिष्टं स्पष्टम् ।। पूर्वपक्षः । ध्यानानुष्ठाने उपवेशनादिनियमाश्रवणादुपविष्टस्तिष्ठन् गच्छन् शयानो वा ध्यानं कुर्यात् इति ।। सिद्धान्तस्तु-ध्यानस्य चित्तविक्षेपाभावसापेक्षत्वात्, स्थितिगमनयोश्शरीरधारणाय प्रयत्नस्यापेक्षितत्वेन चितविक्षेपसंभवात्, शयने निद्रासंभवात, ध्येयवस्त्वितरविषयकचिन्ताव्यवधानरहितस्मृतिसन्ततेरेव ध्यानरुपत्वान्निश्चलेष्वेव वस्तुषु ध्यायतिशब्दप्रयोगेन ध्यानस्य निश्चलत्वसापेक्षत्वावगमात, ``शुचौ देशे प्रतिष्ठाप्य स्थिरमासनमात्मनः । नात्युच्छ्रितं नातिनीचं चेलाजिनकुशोत्तरम् ।। तत्रैकाग्रं मनः कृत्वा यताचित्तेन्द्रियक्रियः । उपविश्याऽऽसने युञ्ज्याद्योगमात्मविशुद्धये'' इत्यादिस्मृतिषु उपविष्टस्यैव ध्यानानुष्ठानस्मरणात, चित्तस्य विषयान्तरसञ्चारराहित्यरूपैकाग्रतातिरिक्तहेतोर्ध्याने अनपेक्षितत्वाच्च यास्मिन् देशे यस्मिन् काले चितविक्षेपो न संभवति, तस्मिन् देशे तस्मिन् काले सापाश्रये आसने उपविष्टेन ध्यानं कार्यमिति ।। सर्वासां परविद्यानां श्रीनिवासविषयकतायाः पूर्वमेवोक्तत्वात् यतुपासने इत्युक्तम् ।। 128 ।। इति आसीनाधिकरणम् ।। 5 ।।