+++
title = "०७७"

+++
सप्तसप्ततितमः सर्गः ७७  
  
श्रीवसिष्ठ उवाच ।  
  
एतामवष्टभ्य दृशं भगीरथधिया धृताम् ।  
समः स्वस्थो यथाप्राप्तं कार्यमाहर शान्तधीः ॥ १ ॥  
  
चूडालाख्यानमुक्तार्थद्रढिम्नेत्रावतार्यते ।  
शिखिध्वजस्य माहात्म्यं विवाहक्रीडनक्रमाः ॥   
  
भगीरथेन पश्चाद्राज्यकाले धिया धृताम् ॥ १ ॥  
  
इदं पूर्वं परित्यज्य क्रोडीकृत्य मनःखगम् ।  
शान्तमात्मनि तिष्ठ त्वं शिखिध्वज इवाचलः ॥ २ ॥  
  
इदं विभवजातं परित्यज्य । मनःखगं क्रोडीकृत्य हृदि निरुद्ध्य ॥ २ ॥  
  
श्रीराम उवाच ।  
  
कोऽसौ शिखिध्वजो नाम कथं वा लब्धवान्पदम् ।  
एतन्मे कथय ब्रह्मन्भूयो बोधविवृद्धये ॥ ३ ॥  
  
श्रीवसिष्ठ उवाच ।  
  
द्वापरे भवतां पूर्वमिदानीं च भविष्यतः ।  
तेनैव सन्निवेशेन दम्पती स्निग्धतां गतौ ॥ ४ ॥  
  
दम्पती जायापती पूर्वकल्पे द्वापरे अभूताम् । इदानीमष्टाविंशे   
चतुर्युगेऽग्रिमद्वापरे तेनैव सन्निवेशेन भविष्यतः ॥ ४ ॥  
  
श्रीराम उवाच ।  
  
यत्पूर्वमासीद्भगवंस्तदिदानीं तथैव हि ।  
भविष्यति किमर्थं वै वद मे वदतां वर ॥ ५ ॥  
  
भूतभविष्यतोः सादृश्ये को हेतुरिति रामप्रश्नार्थः ॥ ५ ॥  
  
श्रीवसिष्ठ उवाच ।  
  
जगन्निर्माणनियतेरस्या ब्रह्मादिसंविदः ।  
ईदृश्यवस्थितिर्नित्यमनिवार्यस्वभावजा ॥ ६ ॥  
  
जगन्निर्माणे नियतिरूपाया ब्रह्मादीनां सत्यसङ्कल्पसंविदः । अनिवार्यस्वभाव एव   
तद्धेतुरित्यर्थः ॥ ६ ॥  
  
यदन्यद्बहुशो भूत्वा पुनर्भवति भूरिशः ।  
अभूत्वैव भवत्यन्यः पुनश्च न भवत्यलम् ॥ ७ ॥  
  
ईदृशीत्युक्तं प्रपञ्चयति-यदिति । यथा एकस्मिन्नाम्रतरौ अन्यदन्यत्फलं   
बहुशो भूत्वा पुनः पुनस्तादृशमेव भूरिशो भवति । स्कन्धवटस्तु अभूत्वैव   
भवति स च छिन्नः पुनस्तस्मिन्न भवति ॥ ७ ॥  
  
अन्यत्प्राक्सन्निवेशाढ्यं सादृश्येन विवल्गति ।  
सदृशा विषमाश्चैव यथा सरसि वीचयः ॥ ८ ॥  
  
ता एवान्याश्च दृश्यन्ते व्यवस्थाः संसृतौ तथा ।  
तस्माद्राजेव भूयोऽपि वक्ष्यमाणकथेश्वरः ॥ ९ ॥  
  
संसृतौ शिखिध्वजादिसंसारेऽपि तथेत्यर्थः । राजा अतीतशिखिध्वज इव   
वक्ष्यमाणकथायां वर्ण्यत्वेन ईश्वरो नायकः ॥ ९ ॥  
  
भविष्यति महातेजास्तद्वृत्तान्तमिमं शृणु ।  
द्वापरे पूर्वमभवदतीते सप्तमे मनौ ॥ १० ॥  
  
चतुर्युगे चतुर्थे तु सर्गेऽस्मिन्कुरुणां कुले ।  
जम्बूद्वीपे प्रसिद्धस्य विन्ध्यस्यादूरसंस्थिते ॥ ११ ॥  
  
कुरुणां कुरुदेशाधिपतीनां कुर्वपत्यानां च कुले वंशे । तद्राजप्रत्ययस्य   
बहुषु लुक् । नामि दीर्घाभावश्छान्दसः ॥ ११ ॥  
  
मालवानां पुरे श्रीमाञ्छिखिध्वज इतीश्वरः ।  
धैर्यौदार्यदशायुक्तः क्षमाशमदमान्वितः ॥ १२ ॥  
  
मालवानां पुरे उज्जयिन्यामिति यावत् ॥ १२ ॥  
  
शूरः शुभसमाचारो मौनी गुणगणाकरः ।  
आहर्ता सर्वयज्ञानां जेता सर्वधनुष्मताम् ॥ १३ ॥  
  
कर्ता सकलकार्याणां भर्ता पूर्ववपुर्भुवः ।  
पेशलस्निग्धमधुरो विदग्धः प्रीतिसागरः ॥ १४ ॥  
  
सकलानां वापीकूपतडागारामादिकार्याणाम् । विदग्धो लोकशास्त्रनिष्णातः ॥ १४ ॥  
  
सुन्दरः शान्तसुभगः प्रतापी धर्मवत्सलः ।  
वदिता विनयार्थानां दाता सकलसम्पदाम् ॥ १५ ॥  
  
शान्तश्चासौ सुभगः सौभाग्यलक्षणयुक्तश्च विनयार्थानां परेषामपि   
विनयशिक्षाहेतूनां वाक्यानां वदिता वक्ता ॥ १५ ॥  
  
भोक्ता सत्सङ्गसहितः सुश्रोता सकलश्रुतेः ।  
वेदासौ माननाशून्यः स्त्रैणं तृणवदस्पृशन् ॥ १६ ॥  
  
सर्वं वेद जानाति तथापि मानना अभिज्ञताभिमानस्तच्छून्यः । स्त्रैणं   
स्त्रीव्यसनादि ॥ १६ ॥  
  
पितरि स्वर्गमापन्ने बाल एवोत्तमौजसा ।  
कृत्वा षोडशवर्षाणि स्वयन्न् दिग्विजयं वशी ॥ १७ ॥  
  
उत्तमेन ओजसा स्वबाहुवीर्येण । अनेन पिता माण्डलिक एवासीदसौ स्वबाहुवीर्येणैव   
सम्राट् सम्पन्न इति गम्यते ॥ १७ ॥  
  
नूनं साम्राज्यसम्पत्त्या भूमण्डलमयोजयत् ।  
अतिष्ठद्विगताशङ्कं पालयन्धर्मतः प्रजाः ॥ १८ ॥  
  
साम्राज्यप्रयुक्तया सम्पत्त्या । तदा हि क्वापि दस्यूनामभावात्प्रजानां धनं   
वर्धत इति विगतजेतव्यशत्रुसद्भावाशङ्कम् ॥ १८ ॥  
  
स धीमान्मन्त्रिभिः सार्धं यशसा शुक्लयन्दिशः ।  
अथ गच्छत्सु वर्षेषु वसन्ते प्रोल्लसत्यलम् ॥ १९ ॥  
  
वर्षेषु गच्छत्सु । यौवने प्राप्ते सतीति यावत् । अथास्य चेतः कान्तां प्रति समुत्सुकं   
बभूवेति पञ्चमेन सम्बन्धः ॥ १९ ॥  
  
पुष्पेषु जृम्भमाणेषु स्फुरत्सु शशिरश्मिषु ।  
मञ्जरीजालदोलासु विटपान्तःपुरान्तरे ॥ २० ॥  
  
विटपः शाखा तल्लक्षणे अन्तःपुरान्तरे मञ्जरीजालदोलासु अलिनां मिथुनेषु   
गायत्स्विति व्यवहितेनान्वयः ॥ २० ॥  
  
रजःकर्पूरधवले वलद्दलकपाटके ।  
आमोदविलसत्पुष्पगुलुच्छकवितानके ॥ २१ ॥  
  
तदेवान्तःपुरं तत्सामग्रीकल्पनेन वर्णयति-रज इति ॥ २१ ॥  
  
गायत्सु गहनेषूच्चैर्मिथुनेष्वलिनां मिथः ।  
आवाति मधुरे वायौ शशिशीकरशीतले ॥ २२ ॥  
  
शशिना शीकरैश्च शीतले ॥ २२ ॥  
  
कदलीकन्दलीकच्छतलपल्लवलासिनि ।  
कान्तां प्रति बभूवास्य वसच्चेतः समुत्सुकम् ॥ २३ ॥  
  
कदली प्रसिद्धा । कन्दल्यो गुल्मभेदास्तेषां कच्छप्रायेषु तलेषु पल्लवेषु च लासिनि   
लास्य शीले इति शैत्यमान्द्योपपादकं वायोर्विशेषणम् । वसदित्युक्त्या पूर्वमेव   
गुणसौन्दर्यादिश्रवणाच्चूडालायामनुरक्तमिति गम्यते ॥ २३ ॥  
  
क्षीबं कुसुमसम्भारसौगन्ध्यमधुरासवैः ।  
मनो नान्यास्पदं चक्रे सवसन्तमिवोदितम् ॥ २४ ॥  
  
कुसुमसम्भाराणां सौगन्ध्यलक्षणैर्मधुरैरासवैः क्षीबं मत्तं सत्   
सवसन्तं वनमिव उदितं रागपल्लवितं मनः अन्यास्पदं   
कान्तातिरिक्तविषयावलम्बनं न चक्रे ॥ २४ ॥  
  
उद्यानवनदोलासु लीलाकमलिनीषु च ।  
कदा प्रणयिनीं मुग्धां हेमाब्जमुकुलस्तनीम् ॥ २५ ॥  
  
तदौत्सुक्यप्रकारं प्रपञ्चयति-उद्यानेत्यादिना ॥ २५ ॥  
  
करिष्ये कामिनीमङ्के पर्यङ्के कुङ्कुमाङ्किताम् ।  
कदा कमलवल्लीनां दोलास्वलिरिवालिनीम् ॥ २६ ॥  
  
आलोलां तां निवेक्ष्यामि बालां भुजलतानुगाम् ।  
मृणालहारकुन्देन्दुवृन्दवल्ल्यभिलाषिणी ॥ २७ ॥  
  
निवेक्ष्यामि परिणेष्यामि । ममेव तस्या अपि स्वाभिलाषप्रयुक्तसन्तापः कदा स्याद्येन   
शीघ्रं घटना स्यादित्याशयेनाह-मृणालेति । वृन्दवल्ल्यः   
पुष्पितलतागृहात्मना वृन्दीभूता वल्ल्यस्तदभिलाषिणी ॥ २७ ॥  
  
मत्कृते मदनातप्ता कदा स्यादिन्दुसुन्दरी ।  
इति चिन्तापरो भूत्वा कुसुमावचयोन्मुखः ॥ २८ ॥  
  
विजहार वनान्तेषु कुसुमोपवनेषु च ।  
वनोपवनलेखासु लीलाकमलिनीषु च ॥ २९ ॥  
  
वल्लीवलयगेहेषु विविधोद्यानभूमिषु ।  
वनोपवनविन्यासवर्णनावलितासु च ॥ ३० ॥  
  
वनानामुपवनानां च गुणानुवर्णने आवलितासु कथासु चारमतेति सप्तमीनां   
सम्बन्धः ॥ ३० ॥  
  
शृङ्गाररसगर्भासु कथास्वरमतोन्मनाः ।  
हृदि हारलसत्कायविलोलालकवल्लरीः ॥ ३१ ॥  
  
कुमारीः पूजयामास सुवर्णकलशस्तनीः ।  
एतन्मन्ये विदुर्भव्या मन्त्रिणो नृपनिश्चयम् ॥ ३२ ॥  
  
कुमारीः हृदि पूजयामास बहुमेने साङ्कल्पिकभूषणैरलञ्चक्रे वा । मन्ये   
इत्यव्ययं वितर्के । वितर्कवचनं वसिष्ठस्य वाक्यालङ्कारार्थम् ॥ ३२ ॥  
  
इङ्गिताकारवेदित्वमेव मन्त्रिपदं परम् ।  
अथ तस्य विवाहाय मन्त्रिवर्गो विचारयन् ॥ ३३ ॥  
  
मन्त्रिणां पदं लक्षणम् । परस्परानुरागगुणशीलकुलादिसम्पत्तिं विचारयन् ॥ ३३ ॥  
  
सुराष्ट्राधिपतेः कन्यां ययाचे यौवतान्विताम् ।  
नवयौवनसम्पन्नां भार्यात्वे विधिनोत्तमाम् ॥ ३४ ॥  
  
युवतीनां समूहो यौवतम् । भस्याढे तद्धिते इति पुंवद्भावः । तेनान्विताम् । नवेन   
यौवनेन वयसा च सम्पन्नाम् ॥ ३४ ॥  
  
उपयेमे स तामात्मसदृशीं प्रतिमामिव ।  
चूडालेति भुवि ख्याता नाम्ना नृपतिसुन्दरी ॥ ३५ ॥  
  
प्रतिमां प्रतिच्छायामिव सदृशीमनुरूपाम् ॥ ३५ ॥  
  
सा तं भर्तारमासाद्य रेजे फुल्लेव पद्मिनी ।  
नीलनीरजनेत्रां तां चूडालां स शिखिध्वजः ॥ ३६ ॥  
  
स्नेहाद्विकासयामास सूर्यो देवो यथाब्जिनीम् ।  
अवर्धत तयोः प्रीतिरन्योन्यार्पितचेतसोः ॥ ३७ ॥  
  
विकासयामास प्रसादयामास ॥ ३७ ॥  
  
हावभावविलासाढ्यैरङ्गैर्नवलतेव सा ।  
सुमन्त्र्यर्पितसर्वार्थः स सुखी सुस्थितप्रजाः ॥ ३८ ॥  
  
हावभावादयः शृङ्गारचेष्टाभेदास्तदाढ्यैरङ्गैर्नवलतेव सा शुशुभे इति   
शेषः । शोभनै राजचित्तानुवर्तिभिरनुरक्तैर्मन्त्रिभिरर्पिताः सर्वे उपभोग्यार्था   
यस्मै । अथवा शोभनैर्धार्मिकैर्मन्त्रिभिः सर्वेभ्योऽर्थिभ्यः अर्पिताः सर्वे   
अभिलषितार्था यस्य । अत एव सुस्थितप्रजास्तत्पालनविक्षेपरहितः सन् रेमे ॥ ३८ ॥  
  
राजहम्स इवाब्जिन्या रेमे दयितया तया ।  
अन्तःपुरेषु दोलासु लीलाकमलिनीषु च ॥ ३९ ॥  
  
उद्यानेषु विहारेषु लतापुष्पग्रहेषु च ।  
कदम्बवनलेखासु चन्दनागुरुवीथिषु ॥ ४० ॥  
  
चन्दनागुरु सुगन्धितासु वीथिषु चन्दनागुरुवृक्षाणां पङ्क्तिषु च ॥ ४० ॥  
  
मन्दारदामलोलासु कदलीकन्दलीषु च ।  
पुरान्तेषु वनान्तेषु दिगन्तेषु सरस्सु च ॥ ४१ ॥  
  
जङ्गलेषु जनान्तेषु जम्बूजम्बीरजातिषु ।  
बभूवाह्लादकं सर्वं तयोरन्योन्यचेष्टितम् ॥ ४२ ॥  
  
सद्वर्षयोर्धुरवरैर्द्युभूम्योरिव कान्तयोः ।  
नित्यमेव [नित्यमेवावियुक्तत्वात् इति पाठः ।]   
वियुक्तत्वात्प्रियत्वाच्चेष्टितस्य च ॥ ४३ ॥  
  
धुरवरैर्बलीवर्दैः कृष्टेषु क्षेत्रेषु सत् रमणीयं वर्षं   
वृष्टिर्ययोस्तथाविधयोर्मेघसस्यसम्पत्कान्तयोर्द्युभूम्योरिव ॥ ४३ ॥  
  
मिथः कलाकलापस्य कोविदौ तौ बभूवतुः ।  
स्वरूपमेकमेवैतौ दधतुर्मित्रतां गतौ ॥ ४४ ॥  
  
मिथः अन्योन्यस्माच्छिक्षणादन्योन्यसाम्यार्थित्वाच्च कोविदौ प्राज्ञतरौ अत एव   
सर्वगुणसाम्म्यादनुरागेण ताद्रूप्यरञ्जनाच्च जीवैक्यमिव सम्पन्नमित्याह##-  
  
अन्योन्यहृदयस्थत्वादिव सङ्क्रान्तमक्षतम् ।  
सर्वशास्त्रार्थवैदग्ध्यं चित्राद्यपि मुखात्प्रभोः ॥ ४५ ॥  
  
अन्योन्यहृदयस्थत्वाद्देहद्वयसङ्क्रान्तमेकमेव जीवस्वरूपम् ।   
चित्रादिशिल्पवैदग्ध्यमपि तत्तच्छिल्पकुशलानां मुखादागृह्य अभ्यस्य ॥ ४५ ॥  
  
बालः कालादिवागृह्य साऽसीत्सर्वार्थपण्डिता ।  
नृत्यवाद्यादि यावच्च चूडालावदनादसौ ॥ ४६ ॥  
  
यथा बालो बटुः द्वादशवर्ष वेदब्रह्मचर्यमिति शास्त्रनियतकालाद्वेदविद्यां   
गृह्णाति तद्वत् । सा चूडाला । असौ शिखिध्वजः ॥ ४६ ॥  
  
अशिक्षत बभूवाथ कलानामतिकोविदः ।  
अमावास्यामिवेन्द्वर्कावन्योन्यविलसत्कलौ ॥ ४७ ॥  
  
अमावास्यां प्राप्येति शेषः । इन्द्वर्काविव मिथो हृदयसंस्थौ सन्तौ   
ऐक्यमुपागतौ ॥ ४७ ॥  
  
मिथो हृदयसंस्थौ तौ द्वावप्यैक्यमुपागतौ ।  
तौ संस्थितावेकरसावन्योन्यं दयितावुभौ ॥ ४८ ॥  
  
मिश्रितक्षीरोदकवदेकरसौ ॥ ४८ ॥  
  
पुष्पामोदाविवाभिन्नौ भूतलस्थौ शिवाविव ।  
वैदग्ध्यसुन्दरमती सर्वशास्त्रार्थपण्डितौ ॥ ४९ ॥  
  
भूतलस्थौ भूमाववतीर्णौ शिवौ गौरीशङ्कराविव ॥ ४९ ॥  
  
कार्यार्थं च भुवं प्राप्तौ कमलाकमलाधवौ ।  
स्नेहात्प्रसन्नमधुरौ समविज्ञातवादिनौ ॥ ५० ॥  
  
सह प्रत्येकं वा पुष्टं सन्देहपदं लोकशास्त्ररहस्यं समं तुल्यकालं   
तुल्यविषयं च विज्ञातं वक्तुं शीलं ययोस्तौ ॥ ५० ॥  
  
अनुवृत्तिपरावास्तां लोकवृत्तान्ततद्विदौ ।  
कलाकलापसम्पन्नौ लसद्रसरसायनौ ।  
शीतलस्निग्धमुग्धाङ्गौ शशाङ्कौ द्वाविवोदितौ ॥ ५१ ॥  
  
परस्परगुरुद्विजाभिज्ञादीनां चानुवृत्तिः प्रियहितविनयाद्याचारस्तत्परौ ।   
लोकवृत्तान्तस्य तस्य शास्त्रैकगम्यधर्मरहस्यस्य च विदौ । लसन्ति   
शृङ्गारादिनवरसलक्षणानि रसायनानि ययोस्तौ ॥ ५१ ॥  
  
रेजे लसच्च रतिभोगविलासकान्तमन्तःपुरेषु मिथुनं तदनुत्तमश्रि ।  
ब्रह्माण्डखण्डकुहरेष्विव राजहंसयुग्मं विकासिमदमन्मथमन्दचारि ॥   
५२ ॥  
  
ब्रह्माण्डखण्डस्य ब्रह्माण्डावयवस्य सत्यलोकस्य कुहरेषु गम्भीरसरस्सु   
राजहंसयोर्युग्मं मिथुनमिव ॥ ५२ ॥  
  
इत्यार्षे श्रीवासिष्ठमहारामा० वा० दे० मो० निर्वाण० पू० चूडालोपाख्याने   
शिखिध्वजविलासकथनं नाम सप्तसप्ततितमः सर्गः ॥ ७७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
शिखिध्वजविलासवर्णनं नाम सप्तसप्ततितमः सर्गः ॥ ७७ ॥  
  