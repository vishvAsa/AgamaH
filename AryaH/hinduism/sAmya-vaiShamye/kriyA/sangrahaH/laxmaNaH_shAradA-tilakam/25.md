+++
title = "२५"

+++
अथ पञ्चविंशः पटलः  
  
अथ योगं प्रवक्ष्यामि साङ्गं संवित्प्रदायकम् ।  
एक्यं जीवात्मनोराहुर्येगं योगविशारदाः ॥ १ ॥  
              लैङ्गीक्रियामन्त्रवतीस्ववेध ज्ञानाह्वयाः पञ्च भवन्ति दीक्षाः ।  
              चतुवीधास्ताः समयाभिधान सामान्यनिर्वाणविशेषदीक्षाः ॥  
                एवं दीक्षासु सर्वासु गुरुः शिष्यं प्रबोधयेत् ।  
                बोधितोऽबोधितश्चेत् स्यान्नाऽन्यथा दीक्षितो भवेत् ॥  
      इत्युक्तेः योगं विना दीक्षाया अनिर्वाहात् सूर्यमन्त्रादौ च प्रयोगविषये अनेके योगप्रकारा उक्ताः ।  
 तेषां च ज्ञानाय योगं वक्तुं प्रतिजानीते अथेति ।  
 साङ्गं यम- नियमादियुक्तम् ।  
 संवित्प्रदायकं नित्यानन्दानुभवरूपमोक्षदायकमित्यर्थः ।  
 एतेन आत्मविशेषगुणोच्छेदो मोक्ष एतन्मतम् निरस्तम् ।  
 सुखाभावस्य पुरुषार्थत्वाभावात् ।  
      वेदान्तपक्षमाश्रित्याह एक्यमिति ।  
 तच्च " तत्त्वमसि " इत्यादि श्रुतिसिद्धम् ।  
  यत् प्रयोगसारे---- निष्कलस्याऽप्रमेयस्य देवस्य परमात्मनः ।  
                  सन्धानं योगमित्याहुः संसारोच्छित्तिसाधनम् ॥ इति ॥ १ ॥  
शिवात्मनोरभेदेन प्रतिपत्तिः परे विदुः ।  
शिवशक्त्यात्मकं ज्ञानं जगुरागमवेदिनः ॥ २ ॥  
      शिवप्रोक्तसूत्रमतप्रवृत्तप्रत्यभिज्ञादिग्रन्थमतमाह----शिवेति ।  
 प्रतिपत्तिर्ज्ञानम् ।  
 परे शैवाः ।  
 तदुक्तं शिवसूत्रवृत्तौ----  
                  धीः स्वात्त्विकी विमर्शेन जायते नियतात्मनः ।  
                  चङ्क्रमन्ती शिवं प्राप्य लीयते चेन्द्रियैः सह ॥ इति ।  
   त्रिकभेदेऽपि---- सत्त्वस्थश्च तमःस्थो गुणभेदकः ।  
                  एवं पर्यटते देही स्थानात् स्थानान्तरं व्रजन् ॥  
                  तन्मात्रोदयरूपेण मनोऽहम्बुद्धिवर्त्मना ।  
                  पूर्यष्टकेन संरुद्धो दुःखं तत्प्रत्ययोद्भवम् ॥  
                  भुङ्क्ते परवशो भोगं तत्रस्थं संहरेच्छिवः ॥ इति ।  
स्वच्छन्दभैरवेऽपि---- अणुमात्रं शिवानन्दस्फुरणं सर्वदोषहृत् ।  
                  मलत्रयविनाशाच्च माया गच्छेत् समूलतः ॥ इति ।  
 आनन्दभैरवेऽपि---- प्राणादिभावनं त्यक्त्वा तथा तद्दृश्यसम्पदः ।  
                  स्वात्मभावेन चित्तेन विशेच्छिवपदं शनैः ॥ इति ।  
      उत्तराम्नायमतमाह----शिवेति ।  
 शिवशक्त्यात्मकं ज्ञानं शिवशक्तोरभेदज्ञान- मित्यर्थः ।  
 यदाहुः----एषा बोधमयी शक्तिः परमानन्दरूपिणी ।  
                   सत्त्वादिगुणसम्बद्धा स्वमायान्तर्गता विभुः ॥  
                  समस्ततत्त्वजातानामिह सृष्टेरनन्तरम् ।  
                  सर्वैः शरीरैस्तत्संस्थैरपि मर्त्त्यैः परस्परम् ॥  
                  अनाद्यध्यासम्बद्ध विस्मृत्यात्मस्वरूपिणी ।  
             शिवा (विश्वा)त्मिका भवेदेषा देवी सर्वात्मना शिवे ॥ इति ॥ २ ॥  
पुराणपुरुषस्याऽन्ये ज्ञानमाहुवीशारदाः ।  
जित्वाऽऽदावात्मनः शत्रून् कामादीन् योगमभ्यसेत् ॥ ३ ॥  
      भेदवादिवैष्णवादिमतमाह पुराणेति ।  
 पुरुषोत्तमः ।  
 पुरुषः साङ्ख्यमते ।  
 ईश्वरो न्यायमते ।  
 नारायणो वैष्णवमते ।  
 तत्परिचयो योगः ।  
 तत्र पूज्यत्वात् प्रथमोपन्यस्त- त्वाच्च प्रथमं मतं ग्रन्थकृत्सम्मतमिति गम्यते ॥ ३ ॥  
कामक्रोधौ लोभमोहौ तत्परं मदमत्सरौ ।  
वदन्ति दुःखदानेतानरिषड्वर्गमात्मनः ॥ ४ ॥  
      कामेति ।  
 स्त्रीभोगाद्यभिलाषः कामः ।  
 सत्त्वादिजिघांसा क्रोधः ।  
 धनादितृष्णा लोभः ।  
 तत्त्वाज्ञानं मोहः ।  
 अहं सुखी धनी विद्यावानिति गर्वः मदः ।  
 अन्यशुभद्वेषो मत्सरः इति ।  
 दुःखदानेतान् आत्मनः अरिषड्वर्गमाहुरित्यन्वयः ।  
 आत्मस्वरूपचिन्तनव्यापारतिरोधानेन तेषां शत्रुत्वम् ॥ ४ ॥  
योगाष्टाङ्गैरिमान् जित्वा योगिनो योगमाप्नुयुः ।  
यमनियमावासनप्राणायामौ ततः परम् ॥ ५ ॥  
प्रत्याहारं धारणाख्यं ध्यानं सार्द्धं समाधिना ।  
अष्टाङ्गान्याहुरेतानि योगिनो योगसाधने ॥ ६ ॥  
      एतज्जयोपायमाह योगेति ।  
 तान्याह यमेति ॥ ५-६ ॥  
अहिंसा सत्यमस्तेयं ब्रह्मचर्यं कृपार्जवम् ।  
क्षमा धृतिमीताहारः शौचं चेति यमा दश ॥ ७ ॥  
      क्रमादेषां स्वरूपमाह----अहिंसेति ।  
 न कञ्चन हन्मि इत्यभ्यासप्रवणता अहिंसा ।  
 असत्यं न वच्मि इत्यभ्यासप्रवणचित्तता सत्यम् ।  
 चौर्यनिवृत्तिः अस्तेयम् ।  
 स्त्रीभोगेच्छानिवृत्तिः ब्रह्मचर्यम् ।  
 प्राणिषु क्रूरबुद्धिनिवृत्तिः कृपा ।  
 चित्तकौटिल्य- निवृत्तिः आर्जवम् ।  
 अभिभावकं प्रति अक्रोधप्रवणचित्तता क्षमा ।  
 इष्टवस्त्वाद्यला- भतश्चिन्ताभावो धृतिः ।  
 क्रमेण आहारापकर्षणात् यावच्छरीरस्थितिमात्रभोजनं मिताहारः ।  
 चित्तनैर्मल्यार्थं यथोक्तशौचशीलता शौचम् यमा इति " यमु " उपरमे कामादेर्निवृत्तिरूपा इत्यर्थः ।  
 तत्र धृतिः सर्वत्राऽनुषक्ता ।  
 अहिंसाब्रह्मचर्याभ्यां कामस्य जयः ।  
 कृपाक्षमाभ्यां क्रोधस्य ।  
 अस्तेयसत्यार्जवेभ्यो लोभस्य ।  
 मिताहार- शौचाभ्यां मोहस्य ।  
 क्षमार्जवाभ्यां मदस्य ।  
 अहिंसाकृपार्जवक्षमाभ्यो मत्सरस्य ।  
 इत्यन्यदपि यथायथमूह्यम् ।  
 तदुक्तं संहितायाम्----  
                  सर्वेषामपि जन्तूनामक्लेशजननं मुने ।  
                  वाङ्गमनः कर्मभिर्न्यूनमहिंसेत्यभिधीयते ॥  
                  यथादृष्टश्रुतार्थानां स्वरूपकथनं पुनः ।  
                  सत्यमित्युच्यते ॥ इति ।  
                  तृणादेरप्यनादानं परस्वस्य तपोधन ॥  
                  अस्तेयम् ॥ इति ।  
                  अवस्थास्वपि सर्वासु कर्मणा मनसा गिरा ।  
                  स्त्रीसङ्गतिपरित्यागो ब्रह्मचर्यं प्रचक्षते ॥  
                  परेषां दुःखमालोक्य स्वस्यैवालोक्य तस्य तु ।  
                  उत्सादनानुसन्धानं दया ॥ इति ।  
                  व्यवहारेषु सर्वेषु मनोवाक्कायकर्मभिः ।  
                  सर्वेषामपि कौटिल्यराहित्यमार्जवं भवेत् ॥ इति ।  
                  सर्वात्मना सर्वदाऽपि सर्वत्राऽस्याऽपकारिषु ।  
                  बन्धुष्विव समाचारः क्षमा स्यात् ॥ इति ।  
                  इच्छाप्रयत्नराहित्यं जातेषु विषयेष्वपि ।  
                  लोभवत्सु धृतिः ॥ इति ।  
                  भोज्यस्यैव चतुर्थांशभोजनं स्वच्छचेतसः ।  
                  हितं मेध्यं सुतीक्ष्णेन मिताहारं प्रचक्षते ॥  
                  निर्गतं रोमकूपेभ्यो नवरन्ध्रेभ्य एव च ।  
                  मलं वदन्ति द्वाराणां (तोयैस्तत्) क्षालनं शौचमुच्यते ॥  
                  मृज्जलाभ्यां बहिः सम्यगान्तरं त्वथवा पुनः ।  
                  पूर्वेक्तभूतशुद्ध्यन्तं शौचमाचक्षते बुधाः ॥ इति ॥ ७ ॥  
तपः सन्तोष आस्तिक्यं दानं देवस्य पूजनम् ।  
सिद्धान्तश्रवणं चैव ह्रीर्मतिश्च जपो हुतम् ॥ ८ ॥  
दशैते नियमाः प्रोक्ताः योगशास्त्रविशारदैः ।  
      तप इति ।  
 कृच्छ्रादिव्रतचर्या तपः ।  
 बह्विष्टतरानभिलाषाः सन्तोषः ।  
 अस्ति परलोक इति मतिर्यस्य स आस्तिकः ।  
 तस्य भाव आस्तिक्यम् ।  
 परलोकबुद्ध्या धर्माद्याचरणमिति यावत् ।  
 यथाविभवं देवपितृमनुष्योद्देशेन वितरणं दानम् ।  
 देवस्य पूजनम् उक्तरीत्याऽनुष्ठानादेव मोक्षोपायप्रवृत्तस्य विघ्नाभावाय भवति ।  
 सिद्धान्त उपनिषन्मोक्षोपायोपदेशपरिमलादिशास्त्रम् तस्य श्रवणम् ।  
 कुत्सिताचारात् स्वत उद्वेगो ह्रीः ।  
 तथा सति चित्तमालिन्येन ज्ञानानुदयात् ।  
 मतिर्मननम् ।  
      तथा च स्मृतिः----श्रोतव्यः श्रुतिवाक्येभ्यो मन्तव्यश्चोपपत्तिभिः ।  
 इति ।  
      जप इत्युक्तप्रकारेण ।  
  " जपतो नास्ति पातकम् " इत्युक्तेः ।  
 चित्तशुद्धावुप- योगात् ।  
 हुतमग्निहोत्रादिहोमः ।  
 यदकरणे प्रत्यवायात् चित्तमालिन्येन ज्ञानानुदयात् ।  
 यद्वा हुतं मन्त्रजपस्य दशांशहोमः ।  
 यथा चोक्तम्----  
                  नाऽजपात् सिध्यते मन्त्रो नाऽहुताच फलप्रदः ।  
                  अनचीतो हरेत् कामान् तस्मात् त्रितयमाचरेत् ॥ इति ।  
      नियमा इति ।  
 अवश्यकर्त्तव्यतया नियमत्वमेषाम् ।  
 अतः कदाचिदालस्यादिना त्यागो न कार्यः ।  
 तदुक्तं संहितायाम्----  
                  तपस्त्वनशनं नाम विधिपूर्वकमिष्यते ।  
                  अनायासोपवासेन तृप्त्यर्थं भैक्ष्यसेवनम् ॥  
                  तुष्टिरेषा ।  
 इति ।  
                  श्रुत्याद्युक्तेषु विश्वास आस्तिक्यं सम्प्रचक्षते ।  
                  यदिष्टदेवतां ध्यात्वा तदर्पणाधियाऽन्वहम् ॥  
                  सत्पात्रे दीयतेऽन्नादि तद्दानमभिधीयते ।  
                  इष्टदेवार्चनं सम्यक् विधिपूर्वकमन्वहम् ॥  
                  त्रिसन्ध्यमेकदा वा तु भवत्येव तदर्चनम् ।  
                  वैष्णवागमसिद्धान्तश्रवणं श्रावणं (स्मरणं) तथा ॥  
                  श्रुत्यादिभिर्लौकिकैश्च यदत्यन्तविनिन्दितम् ।  
                  तत्राऽप्रवर्त्तनं लज्जा ।  
 इति ।  
                  तर्कैर्यदनुसन्धानं सम्यक् शब्दस्थितैरपि ।  
                  शास्त्रोक्तयोर्मतिरियम् ॥ इति ।  
                  गुरोर्लब्धस्य मन्त्रस्य शश्वदावर्त्तनं जपः ।  
                  द्रव्यैः कल्पोदितैर्हेमो हुतम् ॥ इति ॥ ८-९ ॥  
पद्मासनं स्वस्तिकाख्यं वज्रं भद्रासनं तथा ॥ ९ ॥  
वीरासनमिति प्रोक्तं क्रमादासनपञ्चकम् ।  
ऊर्वेरुपरि विन्यस्य सम्यक् पादतले उभे ॥ १० ॥  
अङ्गुष्ठौ च निबध्नीयाद्धस्ताभ्यां व्युत्क्रमात्ततः ।  
पद्मासनमिति प्रोक्तं योगिनां हृदयङ्गमम् ॥ ११ ॥  
      आसनपञ्चकमिति ।  
 स्थितं श्रमः तल्पादौ दण्डवत् पतितं तु निद्राऽभिभवति इति उपविष्टस्यैव ज्ञानाभ्यासाधिकारः ।  
 तत्र यथाकथञ्चिदुपवेशने रोगः कुण्डल्या- नुगण्याभावश्च ।  
 तस्मात् पद्मासनाद्युक्तिः ।  
 तदुक्तं वशिष्ठसंहितायाम्----  
                  आसनेन रुजो हन्ति प्राणायामेन पातकम् ।  
                  विकारं मानसं योगी प्रत्याहारेण सर्वदा ॥  
                  धारणाभिर्मनोधैर्यं ज्ञानादैश्वर्यमुत्तमम् ।  
                  समाधौ मोक्षमाप्नोति त्यक्तकर्मशुभाशुभः ॥ इति ।  
      ऊर्वेरिति ।  
 ऊर्वेरुपरि परस्परस्योर्वेरुपरि ।  
 व्युत्क्रमात् इत्यस्य अत्रापि सम्बन्धात् ।  
 निबध्नीयादित्यत्र व्युत्क्रमादिति पृष्ठभागे हस्तमात्रव्युत्क्रमः ।  
 अङ्गुष्ठबन्धने तु तत्तद्धस्तेनैव तत्तदङ्गुष्ठबन्धनम् ॥ ९-११ ॥  
जानूर्वेरन्तरे सम्यक् कृत्वा पादतले उभे ।  
ऋजुकायो विशेद्योगी स्वस्तिकं तत् प्रचक्षते ॥ १२ ॥  
      जान्विति ।  
 अन्तरे इति दक्षिणे वामपादं वामे दक्षिणम् ।  
 पूर्वासने अङ्गुष्ठ- बन्धेनैव ऋजुकायता सिद्धा ।  
 अत्र तु तथाऽभावात् ऋजुकाय इति उक्तम् ॥ १२ ॥  
सीवन्याः पार्श्वयोर्न्यस्येद् गुल्फयुग्मं सुनिश्चलम् ।  
वृषणाधः पाष्णीपादौ पाणिभ्यां परिबन्धयेत् ॥ १३ ॥  
भद्रासनं समुद्दष्टं योगिभिः पूजितं परम् ।  
ऊर्वेः पादौ क्रमान्नयस्येज्जान्वोः प्रत्यङ्मुखाङ्गुली ॥१४॥  
करौ निदध्यादाख्यातं वज्रासनमनुत्तमम् ।  
एकं पादमधः कृत्वा विन्यस्योरौ तथेतरम् ॥ १५ ॥  
ऋजुकायो विशेद्योगी वीरासनमितीरितम् ।  
      सीवन्या इति ।  
 गुदमेढ्रान्तरालोर्ध्वरेखा सीवनी ।  
 तस्याः पार्श्वयोः ।  
 वाम- पार्श्वे दक्षिणपादगुल्फम् ।  
 अन्यस्मिन् अन्यम् ।  
 वृषणाधः अण्डकोषाधः पादपार्ष्णी व्यत्यासेन भवत इति शेषः ।  
  " तद्ग्रन्थी घुटिके गुल्फौ पुमान् पाष्णीस्तयोरधः " इति कोशः ।  
 पाणिभ्यां परिबन्धयेत् पूर्ववत् अङ्गुष्ठाविति शेषः ।  
 अङ्गुष्ठबन्धनेन ऋजुकायत्वं सिद्धम् ।  
 तदुक्तं योगसारे----  
                  सीवन्या आत्मनः पार्श्वे गुल्फौ निक्षिप्य पादयोः ।  
                  सव्ये दक्षिणगुल्फञ्च दक्षिणे दक्षिणेतरम् ॥  
                  दक्षे सव्यकरं न्यस्य सव्ये न्यस्येतरं करम् ।  
                   अङ्गुष्ठौ च निबध्नीयाद्धस्ताभ्यां व्युत्क्रमेण तु ॥ इति ।  
      ऊर्वेरिति ।  
 स्वस्योरुमूले क्रमात् पादद्वयं कुर्यात् ।  
 प्रत्यङ्मुखाङ्गुली स्वसम्मुखाङ्गुली ।  
 प्रत्यङ्मुखाङ्गुली करौ जान्वोरुपरि निदध्यादित्यन्वयः ।  
 अत्र ऋजुकायत्वं जानुहस्तदानादेव सिद्धम् ।  
      एकमिति ।  
 अध इति अपरस्फिचः ॥ १३-१६ ॥  
इडयाऽऽकर्षयेद्वायुं बाह्यं षोडशमात्रया ॥ १६ ॥  
धारयेत् पूरितं योगी चतुःषष्ट्या तु मात्रया ।  
सुषुम्णामध्यगं सम्यक् द्वात्रिंशन्मात्रया शनैः ॥ १७ ॥  
नाड्या पिङ्गलया चैनं रेचयेद्योगवित्तमः ।  
प्राणायाममिमं प्राहुर्येगशास्त्रविशारदाः ॥ १८ ॥  
भूयो भूयः क्रमात्तस्य व्यत्यासेन समाचरेत् ।  
मात्रावृद्धिक्रमेणैव सम्यग्द्वादश षोडश ॥ १९ ॥  
प्राणायामो हि द्विविधः सगर्भेऽगर्भ एव च ।  
जपध्यानादिभिर्युक्तं सगर्भं तं विदुर्बुधाः ॥ २० ॥  
तदपेतं विगर्भं च प्राणायामं परे विदुः ।  
क्रमादभ्यसतः पुंसो देहे स्वेदोद्गमोऽधमः ॥ २१ ॥  
मध्यमः कम्पसंयुक्तो भूमित्यागः परो मतः ।  
उत्तमस्य गुणावाप्तिर्यावच्छीलनमिष्यते ॥ २२ ॥  
      षोडशमात्रयेति ।  
 मात्रालक्षणमुक्तं तन्त्रान्तरे----  
                  कालेन यावता स्वीयो हस्तः स्वं जानुमण्डलम् ।  
                  पर्येति मात्रा सा तुल्या स्वीयैकश्वासमात्रया ॥ इति ।  
      अन्ये अन्यथा मात्रालक्षणमाहुः----  
                  स्वजानुमण्डलं पूर्वं त्रिः परामृश्य पाणिना ।  
                  प्रपद्य छोटिकामेकां मात्रा सा स्याल्लघीयसी ॥ इति ।  
      अन्यत्र तु---- सोऽङ्गुलिस्फोटतुल्यश्च मात्राष्टाभिश्च तैः स्मृता ॥ इति ।  
वायवीयसंहितायां तु----जानु प्रदक्षिणीकृत्य न द्रुतं न विलम्बितम् ।  
                     अङ्गुलिस्फोटनं कुर्यात् सा मात्रेति प्रकीत्तीता ॥ इति ।  
      आकर्षयेदिति पूरकः ।  
 पूरितं धारयेदिति कुम्भकः ।  
 सुषुम्णामध्यगं सम्य- गिति पूर्वेण सम्बध्यते ।  
 रेचयेदिति रेचकः ।  
 केचन रेचकादिकुम्भकान्तं मन्यन्ते ।  
 एवं क्रमाद् भूयोभूयः पौनःपुन्येन क्रमेण एकैकवृद्ध्या द्वित्रिवृद्ध्यादिक्रमेण तस्य व्यत्यासेन   
उक्तवैपरीत्येन द्वादश षोडश वा प्राणायामान् समाचरेदित्यन्वयः ।  
       तदुक्तम्---- शुचिः प्राणायामान् प्रणवसहितान् षोडश वशी  
                        प्रभाते सायं च प्रतिदिवसमेवं वितनुते ।  
                  द्विजो यस्तु भ्रूणप्रहणनकृतांहोऽभिकलितं  
                        पुनन्त्येते मासादपि दुरिततूलौघदहनाः ॥ इति ।  
      परमतमाह श्लोकेन जपेति ।  
 परे बुधा विदुरित्यन्वयः ।  
 अयं च प्राणायामः पूजाविषय इति ज्ञेयम् ।  
 तदुक्तम्----  
                  अयं प्राणायामः सकलदुरितध्वंसनकरो  
                        विगर्भः प्रोक्तोऽसौ शतगुणफलो गर्भकलितः ।  
                  जपध्यानोपेतः स तु निगदितो गर्भरहितः  
                        सगर्भस्तद्युक्तो मुनिपरिवृद्धैर्यागनिरतैः ॥ इति ।  
      शीलनं प्राणायामस्येति शेषः ॥ १६-२२ ॥  
इन्द्रियाणां विचरतां विषयेषु निरर्गलम् ।  
बलादाहरणं तेभ्यः प्रत्याहारोऽभिधीयते ॥ २३ ॥  
अङ्गुष्ठगुल्फजानूरुसीवनीलिङ्गनाभिषु ।  
हृद्ग्रीवाकण्ठदेशेषु लम्बिकायां ततो नसि ॥ २४ ॥  
भ्रूमध्ये मस्तके र्मूध्नि द्वादशान्ते यथाविधि ।  
धारणं प्राणमरुतो धारणेति निगद्यते ॥ २५ ॥  
      इन्द्रियाणामित्यादिना मनस एव एकत्र स्थितिः कार्येत्युक्तं भवति ।  
 यतो मनः सहायानामेव एतेषां स्वस्वविषयग्रहणशक्तिः अतस्तन्निरोधेनैव निरोधादिति भावः ।  
 लम्बिका तालुमूलम् ।  
 मस्तकं ललाटकेशसन्धिः ।  
 मूर्ध्नीति तदुपरिभागः ।  
 द्वादशान्ते ब्रह्मरन्ध्रे ।  
 यथाविधि इति गुरूक्तक्रमेण ।  
वशिष्ठसंहितायाम्पञ्च धारणा उक्ता----  
            भूतानां मानसञ्चैकं धारणा च पृथक् पृथक् ।  
                  मनसो निश्चलत्वे तु धारणा च विधीयते ॥  
            या पृथ्वी हरितालहेमरुचिरा तत्त्वं कलालान्वितं  
                  संयुक्ता कमलासनेन च चतुष्कोणा हृदि स्थायिनी ।  
            प्राणांस्तत्र विलीय पञ्चघटिका चित्तान्वितं धारये-  
                  देषा स्तम्भकरी सदा क्षितिपरा ख्याता क्षमाधारणा ॥ १ ॥  
            अर्द्धेन्दुप्रतिमं च कुन्दधवलं कण्ठे च तत्त्वान्वितं  
                  तत् पीयूषवकारबीजसहितं युक्तं सदा विष्णुना ।  
            प्राणांस्तत्र विलीय पञ्चघटिका चित्तान्वितं धारये-  
                  देषा दुःसहकालकूटजरणा स्याद् वारुणीधारणा ॥ २ ॥  
            तत्त्वस्थं शिवमिन्द्रगोपसदृशं तत्र त्रिकोणेऽनलं  
                  तेजोऽनेकमयं प्रवालरुचिरं रुद्रेण तत् सङ्गतम् ।  
            प्राणांस्तत्र विलीय पञ्चघटिका चित्तान्वितं धारये-  
                  देषा वह्निसमं वपुवीदधती वैश्वानरीधारणा ॥ ३ ॥  
            यन्मूलं कमलं प्रपञ्चसहितं दृष्टं भ्रुवोरन्तरे  
                  तद्वत् सत्त्वमयं यकारसहितं तत्रेश्वरो देवता ।  
            प्राणांस्तत्र विलीय पञ्चघटिका चित्तान्वितं धारये-  
                  देषा खे गमनं करोति नियतं वायोः सदाधारणा ॥ ४ ॥  
            आकाशं सुविशुद्धवारिसदृशं यद्ब्रह्मरन्ध्रस्थितं  
                  तन्नाथेन सदाशिवेन सहितं युक्तं हकाराक्षरैः ।  
            प्राणांस्तत्र विलीय पञ्चघटिका चित्तान्वितं धारये-  
                  देषा मोक्षकपाटभेदनपटुः प्रोक्ता नभोधारणा ॥ ५ ॥  
            कर्मणां साधकाः सर्वा धारणाः पञ्च दुर्लभाः ।  
            तासां विज्ञानतो योगो सर्वपापैः प्रमुच्यते ॥ इति ॥ २१-२५ ॥  
समाहितेन मनसा चैतन्यान्तरवतीना ।  
आत्मन्य(नो)ऽभीष्टदेवानां ध्यानं ध्यानमिहोच्यते ॥ २६ ॥  
समत्वभावना नित्यं जीवात्मपरमात्मनोः ।  
समाधिमाहुर्मुनयः प्रोक्तमष्टाङ्गलक्षणम् ॥ २७ ॥  
अभीष्टदेवानामिति सगर्भं ध्यानमुक्तम् ।  
 विगर्भमपि ध्यानमुक्तं तन्त्रान्तरे ।  
 यदाहुः----  
                  यत्तत्त्वे निश्चलं चित्तं तद्ध्यानं परमं मतम् ।  
                  भवति तद्ध्यानं सगुणं निर्गुणं तथा ॥  
                  सगुणं वर्णभेदेन निर्गुणं केवलं तथा ।  
                  अश्वमेधसहस्राणि वाजपेयशतानि च ॥  
                  एकस्य ध्यानयोगस्य कलां नार्हन्ति षोडशीम् ।  
                  अन्तश्चेतो बहिश्चक्षुरधः स्थाप्य सुखासनः ॥  
                  समत्वञ्च शरीराणां ध्यानमाहुश्च सिद्धिदम् ।  
                  नासाग्रे दृष्टिमादाय ध्यात्वा मुञ्चति बन्धनात् ॥ इत्यादिना ॥  
                  गुदे मेढ्रे च नाभौ च हृदये कण्ठदेशके ।  
                  घण्टिकालम्बिकास्थाने भ्रूमध्ये परमेश्वरम् ॥  
                  निर्गुणं गगनाकारं मरीचिजलसन्निभम् ।  
                  शून्ये सर्वमयं ध्यात्वा योगी योगमवाप्नुयात् ॥  
      इत्यन्तेन ॥ २६-२७ ॥  
षण्नवत्यङ्गुलायामं शरीरमुभयात्मकम् ।  
गुदध्वजान्तरे कन्दमुत्सेधाद् द्वयङ्गुलं विदुः ॥ २८ ॥  
तस्मात् द्विगुणविस्तारं वृत्तरूपेण शोभितम् ।  
नाड्यस्तत्र समुद्भूता मुख्यास्तिस्रः प्रकीत्तीताः ॥ २९ ॥  
इडा वामे स्थिता नाडी पिङ्गला दक्षिणे मता ।  
तयोर्मध्यगता नाडी सुषुम्णा वंशमाश्रिता ॥ ३० ॥  
पादाङ्गुष्ठद्वये याता शिफाभ्यां शिरसा पुनः ।  
ब्रह्मस्थानं समापन्ना सोमसूर्याग्निरूपिणी ॥ ३१ ॥  
तस्या मध्यगता नाडी चित्राख्या योगिवल्लभा ।  
ब्रह्मरन्ध्रं विदुस्तस्यां पद्मसूत्रनिभं परम् ॥ ३२ ॥  
      योगसिद्ध्यर्थं शरीराभ्यन्तरे मूलाधारमारभ्य तत्तन्नाडीस्थाने वायुसञ्चारं वक्तुं   
शरीरप्रमाणमाह षडिति ।  
 उभयात्मकं शिवशक्त्यात्मकम् ।  
 अग्नीषोमात्मकं वा शुक्रशोणितात्मकं वा इति प्रथमपटलोक्तानुवादः ।  
 तस्मादित्युत्सेधात् ।  
 वंशं पृष्ठवंशम् आश्रिता तदन्तर्गता ।  
 यदाहुः----या मुण्डाधारदण्डान्तरविवरगता ।  
 इति शिफाभ्यां मूलाभ्याम् ॥ २८-३२ ॥  
आधारांश्च विदुस्तत्र मतभेदादनेकधा ।  
दिव्यमार्गमिदं प्राहुरमृतानन्दकारणम् ॥ ३३ ॥  
इडायां सञ्चरेच्चन्द्रः पिङ्गलायां दिवाकरः ।  
ज्ञातौ योगनिदानज्ञैः सुषुम्णायां तु तावुभौ ॥ ३४ ॥  
      आधारान् इति केचन द्वादश अन्ये षोडश आहुः ।  
 परे बहूनि च ।  
 यदाहुः----  
                  ततस्तु ब्रह्मकङ्काले ध्यायेच्चक्रक्रमं सुधीः ।  
                  आधारचक्रं प्रथमं कुलदीपमनन्तरम् ॥  
                  वज्र (यज्ञ) चक्रं ततः प्रोक्तं स्वाधिष्ठानात्मकं परम् ।  
                  रौद्रं करालचक्रं च गह्वरात्मकमेव च ॥  
                  विद्याप (प्र)दं च त्रिमुखं त्रिपदं कालदण्डकम् ।  
                  सा (उ) कारचक्रं च ततः कालोदारं करङ्क(बन्ध)कम् ॥  
                  दीपकं क्षोभजनकमानन्दकलिला (ललिता)त्मकम् ।  
                  मणिपूरकसञ्ज्ञञ्च लाङ्गलं का (कु) लभेदनम् ॥  
                  मदोत्साहञ्च परमं माद (र्ग)कं पदमुच्यते ।  
                  कल्पजालं ततश्चिन्त्यं घोषकल्लोलनं ततः ॥  
                  नादावर्त्तपदं प्रोक्तं त्रिपुटञ्च तदुत्तरम् ।  
                  कङ्कालकं तम(मन)श्चक्रं विख्यातं पुटभेदनम् ॥  
                  महाग्रन्थिविकाशं च बन्धोज्ज्वलनसञ्ज्ञितम् ।  
                  अनाहतं पद्मपुटं व्योमचक्रं तथा भवेत् ॥  
                  बोधनं ध्रुवसञ्ज्ञञ्च काल (कला) कन्दलकं ततः ।  
                  क्रौञ्चं भेरण्डविभवं डामरं कुलपीठकम् ॥  
                  कुलकोलाहलं हालाहलावर्त्तं महद्रथम्(द्भयम्) ।  
                  घोरभैरवसञ्ज्ञञ्च विशुद्धिः कण्ठमुत्तमम् ॥  
                  घूर्णकम्पदमाख्यातमाज्ञाकाकपुटं तथा ।  
                  शृङ्गाटं कामरूपाख्यं पूर्णगिर्यात्मकं परम् ।  
                  महाव्योमात्मकं चक्रं शक्तिरूपमनुस्मरेत् ॥ इति ॥ ३३-३४ ॥  
आधारकन्दमध्यस्थं त्रिकोणमतिसुन्दरम् ।  
ज्योतिषां निलयं दिव्यं प्राहुरागमवेदिनः ॥ ३५ ॥  
तत्र विद्युल्लताकारा कुण्डली परदेवता ।  
परिस्फुरति सर्वात्मा सुप्ताहिसदृशाकृतिः ॥ ३६ ॥  
बिभती कुण्डलीशक्तिरात्मानं हंसमाश्रिता ।  
हंसः प्राणाश्रयो नित्यं प्राणो नाडीसमाश्रयः ॥ ३७ ॥  
      कुण्डलीस्थानमाह आधारेति ।  
 कुण्डलीशक्तिः आत्मानं परमात्मानं  
बिभत्ती तद्योगभागिनी भवतीत्यर्थः ।  
 कीदृक् ।  
 हंसं जीवात्मानम् आश्रिता जीवाधिष्ठाना सतीत्यर्थः ।  
 हंसः प्राणाश्रयः प्राणवायुसमाश्रय इत्यर्थः ।  
  प्राणो नाडीसमाश्रयः ॥ ३५-३७ ॥  
आधारादुद्गतो वायुर्यथावत् सर्वदेहिनाम् ।  
देहं व्याप्य स्वनाडीभिः प्रयाणं कुरुते बहिः ॥ ३८ ॥  
द्वादशाङ्गुलमानेन तस्मात् प्राण इतीरितः ।  
      कथं तस्य नाडीसमाश्रयत्वमित्यत आह आधारादिति ।  
 प्रयाणं कुरुते अतएव प्राण इति प्राणशब्दव्युत्पत्तिः दशीता ।  
 द्वादशाङ्गुलमानेनेति वामदक्षिणयोरिति ज्ञेयम् ।  
 एतत्फलमुक्तं तन्त्रान्तरे----  
                  भोजनं मैथुनं युद्धं फलपुष्पग्रहं तथा ।  
                  कुर्यात् क्रूराणि कर्माणि वायौ दक्षिणसंश्रिते ॥  
                  यात्राविवाहकर्माणि शुभकर्माणि यानि च ।  
                  तानि सर्वाणि कुर्वीत वामे वायौ तु संस्थिते ॥  
          तथा---- व्यायामं शयनं क्रूरं षट्कर्मादिकसाधनम् ।  
                  तानि सिध्यन्ति सूर्येण नात्र कार्या विचारणा ॥ इति ।  
अन्यत्र---- देवदक्षिणभागगेऽथ पुरुषे रोगातुरे दक्षिणे  
                  स्थित्वा पृच्छति पृच्छकः स पुरुषो जीवत्यरोगश्चिरम् ।  
            वामायां तु रुजाऽऽकुलीकृततनौ वामाश्रिते चेश्वरे  
                  वामे पृच्छति चेत् स्थिता गतगदा वामा चिरं जीवति ॥ इति ।  
        देवे गते पृच्छति वामभागं स्थित्वा नरो दक्षिणतो यदीह ।  
        व्यत्यासतोऽस्मादपि कृच्छ्रसाध्यं वदन्ति सन्तः खलु रोगजातम् ॥ इति ।  
      अथवा आधारात् उद्गतः बहिः प्रयाणं कुरुत इत्यनेन उत्पत्तिलये सन्ध्ये अहोरात्रमित्यादि सर्वमुक्तम् ।  
 यदाहुः----  
            जानीयादुदयं बुधः स्वजङ्गरे देवस्य कन्दे नृणां  
                  घ्राणास्ग्मिकराङ्गुले खलु लयं सन्ध्ये च पूर्वापरे ।  
            उत्पत्तिं च लयं च सन्ततमधोवृत्तिं निशां वासरम्  
                  ऊर्ध्वां वृत्तिमधस्तथा हिमकरं चोर्ध्वां दिनेशं गतिम् ॥  
      इति ॥ ३८-३९ ॥  
रम्ये मृद्वासने शुद्धे पटाजिनकुशोत्तरे ॥ ३९ ॥  
बद्धैकमासनं योगी योगमार्गपरो भवेत् ।  
ज्ञात्वा भूतोदयं देहे विधिवत् प्राणवायुना ॥ ४० ॥  
तत्तद्भूतं जपेद्देहदृढत्वाप्तये सुधीः ।  
दण्डाकारा गतिर्भूमेः पुटयोरुभयोरधः ॥ ४१ ॥  
तोयस्य पावकस्योर्द्धङ्गतिस्तिर्यङ् नभस्वतः ।  
गतिर्व्येम्नो भवेन्मध्ये भूतानामुदयः स्मृतः ॥ ४२ ॥  
      योगप्रकारमाह----रम्य इति ।  
 रम्य एकान्ते इत्यर्थः ।  
 अन्यथा चित्तविक्षेपः स्यादिति ।  
 काठिन्ये सति देहपीडाया तत्रैव मनो गमिष्यतीति मृद्वासन इत्युक्तम् ।  
 भूतपरिचर्यार्थमाह दण्डेति ॥ ३९-४२ ॥  
धरणेरुदये कुर्यात् स्तम्भनं वश्यमात्मवित् ।  
शान्तिकं पौष्टिकं कर्म तोयस्य समये वसोः ॥ ४३ ॥  
मारणादीनि मरुतो विपक्षोच्चाटनादिकम् ।  
क्षुद्रा(क्ष्वेडा)दिनाशनं शस्तमुदये च विहायसः॥ ४४ ॥  
      प्रसङ्गतस्तत्तद्भूतोदयमाह धरणेरिति ।  
 वसोरग्नेः ॥ ४३-४४ ॥  
अङ्गुलीभिर्दृढं बध्वा करणानि समाहितः ।  
अङ्गुष्ठाभ्यामुभे श्रोत्रे तर्जनीभ्यां विलोचने ॥ ४५ ॥  
नासारन्ध्रे मध्यमाभ्यामन्याभिर्वदनं दृढम् ।  
बद्धात्मप्राणमनसामेकत्वं समनुस्मरन् ॥ ४६ ॥  
धारयेन्मरुतं सम्यग्योगोऽयं योगिवल्लभः ।  
नादः सञ्जायते तस्य क्रमादभ्यसतः शनैः ॥ ४७ ॥  
मत्तभृङ्गाङ्गनागीतसदृशः प्रथमो ध्वनिः ।  
वंशिकस्याऽनिलापूर्णवंशध्वनिनिभोऽपरः ॥ ४८ ॥  
घण्टारवसमः पश्चात् घनमेघस्वनोपमः ।  
एवमभ्यसतः पुंसः संसारध्वान्तनाशनम् ॥ ४९ ॥  
ज्ञानमुत्पद्यते पूर्वं हंसलक्षणमव्ययम् ।  
      बद्धेति ।  
 अन्यथा यदि इन्द्रियमार्गेण हठात् वायुः निर्गच्छेत् तदुपघातः स्यात् ।  
 करणानि इन्द्रियाणि ।  
 उभे इति त्रिषु अन्वेति ।  
 घनो निविडो मेघस्वनवत् स्वनो यस्य इति मध्यपदलोपी समासः ।  
 एवमित्यनेनाऽन्वेति ।  
 ध्वनिदशकमाहुः----चिणीति प्रथमः शब्दश्चिञ्चिणीति द्वितीयकः ।  
                  चिचिचाकी तृतीयस्तु चतुर्थे घर्घरः स्वरः ॥  
                  पञ्चमस्तु मनागुच्चः षष्ठो मदकलध्वनिः ।  
                  सप्तमः सूक्ष्मनादः स्यादष्टमो वेणुवर्द्धनः ॥  
                  नवमो मधुरध्वानो दशमो दुन्दुभिस्वनः ॥ इति ।  
      हंसोपनिषद्यपि----अथ दशकोषो नादमनुभवति ।  
 हंसवशात् नादो दशविधो जायते ।  
 चिणीति प्रथमः ।  
 चिणिचिणीति द्वितीयकः ।  
 घण्टानादस्तृतीयकः ।  
 शङ्खनादस्तुर्यः ।  
 पञ्चमस्तन्त्रीनादः ।  
 षष्ठस्तालनादः ।  
 सप्तमो वेणुनादः ।  
 अष्टमो भेरीनादः ।  
 नवमो मृदङ्गनादः ।  
 दशमो मेघनादः ।  
 नवमं परित्यज्य दशममभ्यसेत् ।  
 अस्मात् मनो विलीयते ।  
 विलीने मनसि गते सङ्कल्पविकल्पे दग्धे पुण्यपापे सदाशिवोमिति ।  
 सदाशिवः शक्त्यात्मा सर्वत्रावस्थिता स्वयं ज्योतिः शुद्धो बुद्धो नित्यो निरञ्जनः शान्तः प्रकाशत इति ।  
 हंसलक्षणं शिवशक्त्यात्मकं जीवात्मकं वा ।  
          प्रयोगसारे तु---- कम्परोमोद्गमानन्दं वैमल्यस्थैर्यलाघवम् ।  
                  प्रकाशज्ञानवैदूष्यं भावोऽद्वैतात्मसञ्चयः ॥  
                  सम्भवन्ति दशाऽवस्था योगिनः सिद्धिसूचकाः ।  
                  ततस्त्रैकाल्यविज्ञानं महाप्रज्ञा मनोज्ञता ॥  
                  छन्दतः प्राणसंरोधो नाडीनां क्रमणं तथा ।  
                  वाचां सिद्धिश्चिरायुष्यमिन्द्रजालानुवर्त्तनम् ॥  
                  देहाद्देहान्तरप्राप्तिरात्मज्योतिः प्रकाशनम् ।  
                  प्रत्यया दश दृश्यते प्राप्तयोगस्य योगिनः ॥ इति ॥ ४५-५० ॥  
पुम्प्रकृत्यात्मकौ प्रोक्तौ बिन्दुसर्गौ मनीषिभिः ॥ ५० ॥  
ताभ्यां क्रमात्समुद्भूतौ बिन्दुसर्गावसानकौ ।  
हंसौ तौ पुम्प्रकृत्याख्यौ हं पुमान् प्रकृतिस्तु सः ॥ ५१ ॥  
अजपा कथिता ताभ्यां जीवोऽयमुपतिष्ठति ।  
पुरुषं स्वाश्रयं मत्वा प्रकृतिर्नित्यमास्थिता ॥ ५२ ॥  
यदा तद्भावमाप्नोति तदा सोऽहमयं भवेत् ।  
सकारार्णं हकारार्णं लोपयित्वा ततः परम् ।  
सन्धिं कुर्यात् पूर्वरूपस्तदाऽसौ प्रणवो भवेत् ॥ ५३ ॥  
      प्रणवोत्पत्तिमाह----पुमिति ।  
 क्रमादिति बिन्दोः हं विसर्गात् सः ।  
 पुं प्रकृत्याख्यौ इति नाम काल्पनिकम् ।  
 तत्त्वतः बिन्दुविसर्गावेव ।  
 हं पुमानिति ।  
 अतएव अत्र आदौ अकारे निपाते योजिते अहमिति लोकप्रसिद्ध आत्माभिनयः ।  
 उपतिष्ठति आराधयति ।  
 पुरुषं स्वाश्रयं मत्वा नित्यं तमेव अस्थिता प्रकृतिरिति सम्बन्धः ।  
 यदा तु प्रकृतेर्नित्यमात्मन इति पाठः तदा आत्मनः प्रकृतेरिति समानाधि- करणे षष्ठ्यौ ।  
 प्रकृतिरविद्या सा ब्रह्मभिन्नत्वेन जीवकल्पकत्वात् तदभिन्नेव स्वाश्रयं सदाश्रयं गत्वा इयं यदा   
तद्भावमाप्नोतीति सम्बन्धः ।  
 तद्भावमिति ।  
 प्रकृति- पुरुषयोरभेदात् परमात्मैवाऽहम् इति जीवब्रह्मणोरैक्यम् ।  
 अस्यार्थः ।  
 अजपाभ्या- साच्चैवमैक्यमुदेतीति व्यक्तीकृतम् ।  
 लोपयित्वेति ।  
 व्यञ्जनयोः कल्पितत्वादेव लोपः।  
 पूर्वरूपं " एङः पदान्तादति " इत्यनेन ॥ ५०-५३ ॥  
परानन्दमयं नित्यञ्चैतन्यैकगुणात्मकम् ।  
आत्माभेदस्थितं योगी प्रणवं भावयेत्सदा ॥ ५४ ॥  
      परानन्दमयमिति ।  
  " आनन्दं ब्रह्मणो रूपं तच्च मोक्षे प्रतिष्ठितम् " इति श्रुतेः ।  
 नित्यं वक्ष्यमाणश्रुतेरेव ।  
 चैतन्यं ज्ञानं स चासावेको गुणश्च तदात्मकम् ।  
  " सत्यं ज्ञानमनन्तं ब्रह्म " इति श्रुतेः ।  
 यद्वा चैतन्यं ज्ञानरूपमेकम् ।  
  " एकमेवाद्वितीयं ब्रह्म " इति श्रुतेः ।  
 संसारोत्पत्तिकर्त्तृत्वात् कल्पितसत्त्वरजस्तमोगुणरूपम् ।  
 आत्माभेदस्थितं सोऽहंशब्दोत्थतया तस्य च तदर्थकत्वात् ॥ ५४ ॥  
आम्नायवाचामतिदूरमाद्यं वेद्यं स्वसंवेद्यगुणेन सन्तः ।  
आत्मानमानन्दरसैकसिन्धुं पश्यन्ति तारात्मकमात्मनिष्ठाः ॥ ५५॥  
      आम्नायेति ।  
  " यतो वाचो निवर्त्तन्ते " इति श्रुतेः ।  
 आद्यम् ।  
 शास्त्रयोनित्वात् ।  
 स्वसंवेद्यगुणेन वेद्यं स्वप्रकाशमित्यर्थः ।  
 आनन्दमिति ।  
  " आनन्दं ब्रह्मणो रूपम् " इति श्रुतेः ।  
 तारात्मकमुक्तरीत्या ।  
 आत्मनिष्ठा आदरनैरन्तर्यदीर्घकालाभ्यासैस्तच्चिन्तनपरा योगिनः ॥ ५५ ॥  
सत्यं हेतुविवजीतं श्रुतिगिरामाद्यं जगत्कारणं  
      व्याप्तस्थावर जङ्गमं निरुपमं चैतन्यमन्तर्गतम् ।  
आत्मानं रविवह्निचन्द्रवपुषं तारात्मकं सन्ततं  
      नित्यानन्दगुणालयं सुकृतिनः पश्यन्ति रुद्धेन्द्रियाः॥५६॥  
      सत्यम् ।  
  " सत्यं ज्ञानम् " इति श्रुतेः ।  
 हेतुविवजीतम् ।  
 नित्यत्वात् अनुत्पाद्यम् ।  
 यद्वा ये हेतवो दुस्तर्कास्तद्विवजीतम् ।  
 श्रुतिगिरामाद्यम् ।  
  " शास्त्रयोनित्वात् " इति सूत्रे वेदकर्त्तृत्वोक्तेः ।  
 प्रणवात्मकत्वाद्वा ।  
 जगत्कारणम् ।  
  " आनन्दाद्ध्येव खल्विमानि भूतानि जायन्ते " इति श्रुतेः ।  
 व्याप्तेति ।  
 तद्विवर्त्तरूपत्वात् जगतः ।  
 निरूपममिति ।  
 अद्वितीयत्वेन ।  
 चैतन्यमन्तर्गतम् ।  
 प्रत्यक्चैतन्यम् आत्मरूपचैतन्यमित्यर्थः ।  
 रविचन्द्रवह्निवपुरिव वपुर्यस्य ।  
 प्रकाशरूपमित्यर्थः ।  
 न तु तद्वदाकारग्राहित्वे अयं दृष्टान्तः ।  
 तस्य निराकारत्वात् प्रणवरूपत्वात् वा तद्वदुक्तिः ॥ ५६ ॥  
तारस्य सप्तविभवैः परिचीयमानं  
            मानैरगम्यमनिशं श्रुतिमौलिमृग्यम् ।  
संवित्समस्तगमनश्वरमच्युतं तत्  
            तेजः परं भजत सान्द्रसुधाम्बुराशिम् ॥ ५७ ॥  
      तारस्येति ।  
 अकारोकारमकारबिन्दुनादशक्तिशान्ताख्यैः परिचीयमानं तद्रुच्य- मानम् ।  
 तदेवाह मानैरगम्यमिति ।  
 श्रुतिमौलिरुपनिषत् तन्मृग्यम् ।  
 सत्तात्मकमस्ति इति भानात् ।  
 संवित् प्रकाशम् ।  
  " सद्धीदं सर्वं सत् सत् " इति " चिद्धीदं सर्वं प्रकाशते " इति श्रुतेः ।  
 समस्तगं व्यापकम् ।  
 अनश्वरम् अविश्वंसि ।  
 अच्युतमेकरूपत्वात् ।  
 वाक्यान्तरोपदेशात् श्लोकत्रयस्थानां पदानां परस्परं न पौनरुक्त्यम् ॥ ५७ ॥  
      हिरण्मयं दीप्तमनेकवर्णं  
            त्रिमूत्तीमूलं निगमादिबीजम् ।  
      अङ्गुष्ठमात्रं पुरुषं भजन्ते  
            चैतन्यमात्रं रविमण्डलस्थम् ॥ ५८ ॥  
      सगुणब्रह्मोपास्तिरपि सगुणब्रह्म (हिरण्यगर्भ) लोकप्राप्तिद्वारा मुक्तेः क्रमात् कारणमिति शास्त्रोक्तेः   
निर्गुणब्रह्मोपास्तौ असमर्थानां सगुणब्रह्मोपास्तिमाह---- हिरण्मयमिति ।  
 त्रिमूत्तीमूलमित्यनेन अस्याऽभ्यसनीयानि नामानि सूचितानि ।  
      यदाहुः----ब्रह्मा विष्णुश्च रुद्रश्च ओङ्कारः प्रलयस्तथा ।  
 सर्वव्यापी ह्यनन्तश्च तारः सूक्ष्मश्च शुक्लकः ॥ वैद्युतश्च परं ब्रह्म एकश्चाऽप्येकरुद्रकः ।  
 ईशानो भगवां- श्चैव ततः स्यात्तु महेश्वरः ॥ महादेवः सदापूर्वः शिवः सर्वादयस्त्रयः ।  
 रक्षिताव- गतश्चैव तथा प्रियतमः स्मृतः ॥ नित्यतृप्तश्च सर्वाद्या षोडशान्तः प्रकीत्तीताः ।  
 आद्यश्चावगमः कान्त प्रदिष्टश्रोतृस्वामिनौ ॥ समर्थे यावकश्चैव क्रियेच्छादीप्त एव च ।  
 अवाप्तालिङ्गितौ चैव हिंसको दाहकस्तथा ॥ भाववृद्धौ गुणं बीजं ध्रुवो वेदादिरादियुक् ।  
 उमध्यो मपरश्चैव त्रिमात्रो योनिरेव च ॥ देहाश्रयश्च संवादात्मानौ सर्वादिकास्त्रयः ॥ इति ॥ ५८ ॥  
      ध्यायन्ति दुग्धाब्धिभुजङ्गभोगे  
            शयानमाद्यं कमलासहायम् ।  
      प्रफुल्लनेत्राम्बुजमञ्जनाभं  
            चतुर्मुखेनाश्रि(ञ्चि) तनाभिपद्मम् ॥ ५९ ॥  
      आम्नायगं द्विवरणं घननीलमुद्य-  
            च्छ्रीवत्सकौस्तुभगदाम्बुजशङ्खचक्रम् ।  
      हृत्पुण्डरीकनिलयं जगदेकमूल-  
            मालोकयन्ति कृतिनः पुरुषं पुराणम् ॥ ६० ॥  
      क्रममुक्त्यर्थमन्यां साकारोपास्तिमाह----ध्यायन्तीति श्लोकद्वयेन ।  
 आम्नाया वेदास्तद्ग्रथितस्रष्टं (सुष्ठु ?) वचनं यस्य ॥ ५९-६० ॥  
बिन्दोर्नादसमुद्भवः समुदिते नादे जगत्कारणं  
तारं तत्त्वमुखाम्बुजं परिवृतं वर्णात्मकैर्भूतजैः ।  
आम्नायाङ्घिरचतुष्टयं(र्मुखं)पुररिपोरानन्दमूलं वपुः  
पायाद् वो मुकुटेन्दुखण्डविगलद्दिव्यामृतौघप्लुतम् ॥ ६१॥  
      क्रममुक्त्यर्थमन्यसाकारध्यानयोगमाह----बिन्दोरिति ।  
 बिन्दुः शिवात्मा ओङ्कारस्य शिरोरूपः ।  
 तत्त्वमुखाम्बुजं चतुवींशतितत्त्वमयमुखकमलम् ॥ ६१ ॥  
पिण्डं भवेत् कुण्डलिनी शिवात्मा  
            पदं तु हंसः सकलान्तरात्मा ।  
रूपं भवेद्बन्दुरनन्त(मन्द) कान्ति  
            रतीतरूपं शिवसामरस्यम् ॥ ६२ ॥  
      सबीजयोगमाह----पिण्डमिति ।  
 अकारोकारमकारात्मकत्वात् पिण्डं प्रणवः ।  
 कुण्डलिनी तद्रूपा सैव शिवात्मा सकलान्तरात्मा हंसः ।  
 तस्याः पदं स्थानम् ।  
 अनयोरनन्तकान्तिः बिन्दुरूपम् ।  
 परमार्थतस्तु शिवयोः सामरस्यमतीतरूपं नीरूपमेव।  
 यद्वा अतीतेति अतिपूर्वस्येणो लोट्मध्यमपुरुषबहुवचनम् ।  
 हे लोकाः यूयं सर्वं जगदतिक्रम्यैवं ध्यानात् शिवसामरस्यरूपमतीत आतियात गच्छतेत्यर्थः ॥ ६२ ॥  
      पिण्डादियोगं शिवसामरस्यात्  
            सबीजयोगं प्रवदन्ति सन्तः ।  
      शिवे लयं नित्यगुणाभियुक्ते  
            निर्बीजयोगं फलनिर्व्यपेक्षम् ॥ ६३ ॥  
अनेन सायुज्यमुक्तिर्भवतीत्याह----पिण्डादीति ।  
 सारूप्यमुक्तिमाह----शिव इति ॥६३॥  
  मूलोन्निद्रभुजङ्गराज महिषीं यान्तीं सुषुम्णान्तरं  
  भित्वाऽऽधारसमूहमाशु विलसत्सौदामिनी सन्निभाम् ।  
व्योमाम्भोजगतेन्दु मण्डलगलद्दव्यामृतौघप्लुतं(घैः पतिं)  
सम्भाव्य स्वगृहं गतां पुनरिमां सञ्चिन्तयेत् कुण्डलीम् ॥ ६४ ॥  
      सम्प्रति आत्मानुभवैकगम्यकुण्डलिनीचिन्तनरूपं राजयोगादिप्रकारमाह मूलेति।  
 मूलात् मूलाधारात् ।  
 उन्निद्रा जाग्रद्रूपा ।  
 कुण्डल्या सर्पाकारत्वात् भुजङ्गराजमहिषी- व्यपदेशः ।  
 सुषुम्णान्तरमाशु यान्तीम् ।  
 आधारसमूहं स्वाधिष्ठानमणिपूरकानाहतवि- शुद्धाज्ञारूपम् ।  
 व्योमाम्भोजेति ।  
 सहस्रदलपतिं शिवम् ।  
 स्वगृहं मूलाधारम् ॥ ६४ ॥  
हंसं नित्यमनन्तमव्ययगुणं स्वाधारतो निर्गता  
      शक्तिः कुण्डलिनी समस्तजननी हस्ते गृहीत्वा च तम् ।  
याता शम्भुनिकेतनं परसुखं तेनाऽनुभूय स्वयं  
      यान्ती स्वाश्रयमर्ककोटिरुचिरा ध्येया जगन्मोहिनी ॥ ६५ ॥  
      तं जीवं जप्यमानं हंसं हस्ते गृहीत्वेति सम्बन्धः ।  
 यथा च जीवो जपति तथा हंसमन्त्रप्रस्ताव एव उक्तम् ।  
 स्वाश्रयं मूलाधारम् ।  
 पूर्वश्लोकाद्धंसं गृहीत्वा यातेति विशेषः ॥ ६५ ॥  
अव्यक्तं परबिन्दुमञ्चितरुचिं नीत्वा शिवस्यालयं  
शक्तिः कुण्डलिनी गुणत्रयवपुवीद्युल्लतासन्निभा ।  
आनन्दामृतमध्यगं पुरमिदं चन्द्रार्ककोटिप्रभं  
संवीक्ष्य स्वपुरं गता भगवती ध्येया न वेद्या गुणैः ॥ ६६ ॥  
      अव्यक्तं परबिन्दुं नीत्वेति ।  
 पूर्वतो विशेषः ।  
 स्वपुरं मूलाधारम् ॥ ६६ ॥  
मध्ये वर्त्म समीरणद्वयमिथः सङ्घट्टसङ्क्षोभजं  
शब्दस्तोममतीत्य तेजसि तडित्कोटिप्रभाभासुरे ।  
उद्यन्तीं समुपास्महे नवजवासिन्दूरसन्ध्यारुणां  
सान्द्रानन्दसुधामयीं परशिवं प्राप्तां परां देवताम् ॥ ६७ ॥  
      समीरणद्वयेति ।  
 अपानवायुनिरोधात् प्राणवायुनिरोधाच्चोर्ध्वाधोगतयोस्तयो- मिथः सङ्घट्ट इत्यर्थः ।  
 अत्र प्राणापानसङ्घट्टजशब्दातिक्रमणमेव विशेषः, आरक्त- ध्यानञ्च ।  
 तदुक्तम्----श्वेतध्याने वाग्विलास आरक्ते वश्यता भवेत् ।  
 इति ।  
अन्यत्रापि---- ध्यायेद्वश्याकर्षणे तां जपाभां श्वेतां शान्तौ स्तम्भने पीतवर्णाम् ।  
            श्यामां मुक्तौ मारणे कृष्णवर्णां धूम्राभासां द्वेषणोच्चाटने च ॥  
      इत्याद्यानुषङ्गिकं फलमपि ज्ञेयम् ॥ ६७ ॥  
गमनागमनेषु जा(ला)ङ्घिकी सा  
            तनुयाद्योगफलानि कुण्डली ।  
मुदिता कुलकामधेनुरेषा  
            भजतां काङ्क्षितकल्पवल्लरी ॥ ६८ ॥  
      गमनेति ।  
 अत्र गमनागमनेषु जाङ्घिकीति विशेषः ॥ ६८ ॥  
आधारस्थितशक्तिबिन्दुनिलयां नीवारशूकोपमां  
नित्यानन्दमयीं गलत्परसुधावर्षैः प्रबोधप्रदैः ।  
सिक्त्वा षट् सरसीरुहाणि विधिवत् कोदण्डमध्योदितां  
ध्यायेद्भास्वर बन्धुजीवरुचिरां सञ्चि(वि)न्मयीं देवताम् ॥६९॥  
      आधारेति ।  
 आधारो मूलाधारचक्रम् ।  
 तत्र स्थिता या शक्तिः त्रिकोणं तस्या मध्यस्थानं बिन्दुः तन्निलयाम् ।  
 यद्वा आधारस्थिता या शक्तिः त्रिकोणम् अथ च तत्रस्थं कामबीजं तदपि शक्तिबीजमेव ।  
 तस्य शिरसि यो बिन्दुः तन्निलयामित्यर्थः ।  
              यदाहुः----तडित्कोटिप्रख्यं स्वरुचिजितकालानलरुचिं                                       
सहस्रादित्यांशुप्रकरसदृशोद्योतकलितम् ।  
                  स्फुरन्तं योन्यन्तः स्फुटदरुणबन्धूककुसुम  
                      प्रभं कामं ध्यायेद्रुचिरशशभृत्कोटिशिरसम् ॥  
                  तस्योर्ध्वेऽग्निशिखा चिरद्युतिलतापुञ्जप्रभाभासुरा  
                      सूक्ष्मा ब्रह्मपथान्तराम्बरगता चैतन्यमात्रा कला ॥ इति ।  
      कोदण्डमध्यं भ्रूमध्यम् आज्ञाचक्रम् ।  
 तत्रोदिता ।  
 अत्रायमेव विशेषः ॥ ६९॥  
हृत्पङ्केरुहभानु विम्बनिलयां विद्युल्लतामत्सरां  
बालार्कारुणतेजसा भगवतीं निर्भर्त्सयन्तीं तमः ।  
नादाख्यं पदमर्द्धचन्द्रकुटिलं संविन्मयं शाश्वतं  
यान्तीमक्षररूपिणीं विमलधीर्ध्यायेद् विभुं तेजसाम् ॥ ७० ॥  
      मत्सरशब्दः सदृशार्थः ।  
 बालार्कारुणतेजसा तमो निर्भर्त्सयन्तीमिति सम्बन्धः।  
 अत्र हृदयादेव नाथं प्रति गमनं वर्णमयध्यानमिति विशेषः ।  
 एतच्च प्रतिचक्रं भिन्नाः कुण्डल्य इति मते तैः कुण्डलिनीषट्कस्य स्वीकृतत्वात् ॥ ७० ॥  
भाले पूर्णनिशापतिप्रतिजटां नीहारहारत्विषा  
सिञ्चन्तीममृतेन देवममितेनानन्दयन्तीं तनुम् ।  
वर्णानां जननीं तदीयवपुषा सम्प्राप्य विश्वं स्थितां  
ध्यायेत् सम्यगनाकुलेन मनसा संवि(चि)न्मयीमम्बिकाम् ॥७१॥  
      भाल इति ।  
 अत्राज्ञायां शिवेन सङ्गः वर्णेत्पादकत्वञ्च विशेषः ।  
 तदुक्तम्----  
            स्वयम्भुलिङ्गं निजयोनिमध्यरन्ध्रान्तरे हृत्सरसीरुहान्तः ।  
            बाणाह्वयं चेतरमन्तराले वदन्ति सन्तो गगनाम्बुजेऽन्यः ॥ इति ॥ ७१ ॥  
मूले भाले हृदि च विलसद्वर्णरूपा सवित्री  
पीनोत्तुङ्गस्तनभरनम(लस)न्मध्यदेशा महेशी ।  
चक्रे चक्रे गलितसुधया सिक्तगात्रा प्रकामं  
दद्यादाद्या श्रियमविकलां वाङ्मयी देवता वः ॥ ७२ ॥  
      स्थानत्रयेऽपि शिवसङ्गमाह----मूल इति ।  
 मूलाधारादाज्ञापर्यन्तं गत्वा ततो निवृत्तिवीशेषः ॥ ७२ ॥  
निजभवन निवासादुच्चरन्ती विलासैः  
      पथि पथि कमलानां चारुहासं विधाय ।  
तरुणतरणिकान्तिः कुण्डली देवता सा  
      शिवसदनसुधाभिर्दीपयेदात्मतेजः ॥ ७३ ॥  
      आधारबन्धप्रमुखक्रियाभिः  
            समुत्थिता कुण्डलिनी सुधाभिः ।  
      त्रिधामबीजं शिवमर्चयन्ती  
            शिवाङ्गना वः शिवमातनोतु ॥ ७४ ॥  
      सिन्दूरपुञ्जनिभमिन्दुकलावतंस-  
            मानन्दपूर्ण नयनत्रयशोभिवक्त्रम् ।  
      आपीनतुङ्गकुचनम्रमनङ्गतन्त्रं  
            शम्भोः कलत्रममितां श्रियमातनोतु ॥ ७५ ॥  
      इतः परं वासनादार्ढ्याय कुण्डलिनीध्यानविशेषान् वदन् स्तुतिमाह----निजभवनेत्यादिना ।  
 अपानवायुसङ्कोचादाधारबन्धः ।  
 एवं प्राणवायुनिरोधेऽपि प्रमुखशब्दवाच्यः ।  
 अनङ्गतन्त्रम् अनङ्गप्रधानम् ॥ ७३-७५ ॥  
नयनकमलैर्दीर्घा दीर्घैरलङ्कृतदिङ्मुखं  
      विनतमरुतां कोटीराग्रैर्निघृष्ट पदाम्बुजम् ।  
तरुणशकलं चान्द्रं बिभ्रद् घटस्तनमण्डलं  
      स्फुरतु हृदये बन्धूकाभं कलत्रमुमापतेः ॥ ७६ ॥  
      दीर्घादीर्घैरिति ।  
 कटाक्षेण दीर्घत्वं तत्सङ्कोचेनाऽदीर्घत्वञ्च ।  
 विनतमरुतां विनतदेवानाम् ।  
 कोटीराग्रैः मुकुटाग्रभागैः ॥ ७६ ॥  
वर्णैरर्णवषड्दिशारविकलाचक्षुवीभक्तैः क्रमा-  
दाद्यैः सादिभिरावृतान् क्षहयुतैः षट्चक्रमध्यानिमान् ।  
डाकिन्यादिभिराश्रितान् परिचितान् ब्रह्मादिभिर्दैवतै-  
भीन्दाना परदेवता त्रिजगतां चित्ते विधत्तां मुदम् ॥ ७७ ॥  
      अन्तर्मातृकाक्रमेण कुण्डलिनीध्यानमाह----वर्णैरिति ।  
 अर्णवाश्चत्वारः, दिशा दश, रवयो द्वादश, कलाः षोडश, चक्षुर्द्वयम् ।  
 सादिभिरित्यनेन व्युत्क्रमो दशीतः ।  
 आद्यैरिति मूलाधारस्थितत्वेन आद्यत्वम् ।  
 यद्वा साद्यैः सकारादिककारान्तैः ।  
 आद्यैः षोडशस्वरैः हक्षयुतैरिति योजना ।  
 तत्र विशुद्धचक्रे अकारादीनां क्रमेण स्थितैराद्यै- रिति पृथक्ग्रहणमिति केचित् ।  
 अथवाऽन्यत्राकारस्याद्यत्वम् ।  
 अत्र वैपरीत्यक्रमेण सकारस्य आद्यत्वमिति आद्यैरित्युक्तम् ।  
      द्विदले क्षहौ प्रतिलोमार्थमेव क्षहेतिग्रहणम् ।  
 डाकिन्यादिभिराश्रितान् ।  
 डाकिनी-राकिणी-लाकिनी-काकिनी-शाकिनी-हाकिनीभिः ।  
 ब्रह्मादिभिर्दैवतैः परीतान् ।  
 ब्रह्मादिस्थितिः दीक्षापटले (=चतुर्थ) उक्ता ।  
 एवम्भूतान् षट्चक्रमध्यान् भिन्दानेति सम्बन्धः ।  
 तदुक्तम्----  
            आधारस्तु चतुर्दलोऽरुणरुचिर्वासान्तवर्णाश्रयः  
                  स्वाधिष्ठानमनल्पवैद्युतनिभं बालान्तषट्पत्रकम् ।  
            रक्ताभं मणिपूरकं दशदलं डाद्यं फकारान्तकं  
                  पत्रैर्द्वादशभिस्त्वनाहतपुरं हैमं कठान्तान्वितम् ॥  
            मात्राषोडशपत्रकं विशदरुग्युक्तं विशुद्धाम्बुजं  
                  हक्षेत्यक्षरयुग्दलद्वययुतं रत्नाभमाज्ञापुरम् ।  
            तस्मादूर्ध्वमधोमुखं विकसितं पद्मं सहस्रच्छदं  
            नित्यानन्दमयं भजे शिवपदं शक्त्यर्णमच्छारुणम् ॥ इति ।  
      अन्यत्र तु---- मूलाधारं ब्रह्मणः स्थानमेतत् सौवर्णाभं डाकिनी देवताऽत्र ।  
                         स्वाधिष्ठानं विष्णुगेहं प्रदिष्टं बालार्काभं राकिणी देवताऽत्र ॥  
                  मणिपूरकं तु नीलं रुद्रस्थानं लाकिनी देवताऽत्र ।  
                  रक्तमनाहतमीश्वरगृहं तु शाकिन्यपीहोक्ता ॥  
            सदाशिवस्थानमिदं विशुद्धं काकिन्यथेहाऽपि च धूम्रवर्णम् ।  
            आज्ञापुरं शारदचन्द्रकान्तं हाकिन्यथोक्ता शिवगेहमेतत् ॥ इति ।  
      अध्यात्मविवेके एषां प्रतिदलं जीवसञ्चारे फलमुक्तम्----  
                  गुदलिङ्गान्तरे चक्रमाधारं तु चतुर्दलम् ।  
                  परमः सहजस्तद्वदानन्दो वीरपूर्वकः ॥  
                  योगानन्दश्च तस्य स्यादीशानादिदले फलम् ।  
                  स्वाधिष्ठानं लिङ्गमूले षट्पत्रञ्च क्रमस्य तु ॥  
                  पूर्वादिषु दलेष्वाहुः फलान्येतान्यनुक्रमात् ।  
                  प्रश्रयः क्रूरता गर्वे नाशो मूर्च्छा ततः परम् ॥  
                  अवज्ञा स्यादविश्वासो जीवस्य चरतो ध्रुवम् ।  
                  नाभौ दशदलं चक्रं मणिपूरकसञ्ज्ञकम् ॥  
                  सुषुप्तिरत्र तृष्णा स्यादीर्ष्या पिशुनता तथा ।  
                  लज्जा भयं घृणा मोहः कषायोऽथ विषादिता ॥  
                  हृदयेऽनाहतं चक्रं दलैर्द्वादशभिर्युतम् ।  
                  लौल्यं प्रणाशः कपटं वितर्केऽप्यनुतापिता ॥  
                  आशा प्रकाशश्चिन्ता च समीहा ममता ततः ।  
                  क्रमेण दम्भो वैकल्यं विवेकोऽहङ्कृतिस्तथा ॥  
                  फलान्येतानि पूर्वादिदलस्थस्यात्मनो जगुः ।  
                  कण्ठेऽस्ति भारतीस्थानं विशुद्धिः षोडशच्छदम् ॥  
                  तत्र प्रणव उद्गीथो हुं फट् वषट् स्वधा तथा ।  
                  स्वाहा नमोऽमृतं सप्त स्वराः षड्जादयो विषम् ॥  
                  इति पूर्वादिपत्रस्थे फलान्यात्मनि षोडश ॥ इति ॥ ७७ ॥  
आधाराद् गुणवृत्तशोभिततनुं लिङ्गत्रयं सत्वरं  
भिन्दन्तीं कमलानि चिन्मयघनानन्दप्रबोधोत्तराम् ।  
सङ्क्षुब्धध्रुवमण्डलामृतकरप्रस्यन्दमानामृत-  
स्रोतः कन्दलिता(निभा)ममन्दतडिदाकारां शिवां भावयेत् ॥ ७८  
      आधारादिति ।  
 त्रिकोणकणीकं वृत्तं वर्त्तुलमाधारस्वरूपं तस्माद्गुणवृत्तं सत्त्वरजस्तमोगुणात्मकम् ।  
 (लिङ्गत्रयमित्यत्र निर्गच्छन्तीमिति निर्गत्वरीमिति च क्वचित्पाठौ दृश्येते) ॥ ७८ ॥  
आनन्दमौलिमनिशं श्रुतिमौलिमृग्य  
      मर्द्धेन्दुभूषणमधिष्ठितसर्वलोकम् ।  
भक्तात्तीभञ्जनपरं पदमीश्वरस्य  
      दद्याच्छुभानि नियतं वपुरम्बिकायाः ॥ ७९ ॥  
मञ्जुसिञ्जितमञ्जीरं वाममर्द्धं महेशितुः ।  
आश्रयामि जगन्मूलं यन्मूलं वचसामपि ॥ ८० ॥  
स्थूलेन्द्र नीलरुचिरं कुचभारनम्रं  
      भास्वत्सुभूषणगणैः प्रविभक्तशोभम् ।  
विश्वैकमूलमनिशं श्रुतिमौलिमृग्य-  
      मर्द्धं महेशितुरखण्डितमाश्रयामः ॥ ८१ ॥  
दिक्कालादिविवजीते परशिवे चैतन्यमात्रात्मके  
शून्ये कारणपञ्चकस्य विलयं नीते निरालम्बने ।  
आत्मानं विनिवेश्य निश्चलधिया निर्लीनसर्वेन्द्रियो  
योगी योगफलं प्रयाति सुलभं नित्योदितं निष्क्रियम् ॥ ८२॥  
      दिगिति देशतः कालतः ।  
 आदिशब्दात् स्वरूपतश्चाऽनवच्छिन्ने ।  
 कारण- पञ्चकस्य उपादानसमवायिनिमित्तप्रयोजकसहकारिकारणपञ्चकस्य ।  
 यद्यपि प्रयोजकसहकारिकारणे निमित्तकारणान्तर्गते एवेति ताकीकाः कारणत्रयमेवाहुः ।  
 तथापीषद्भेदमाश्रित्य कारणपञ्चकोपन्यासः ।  
 यद्वा पञ्चभूतानां पञ्चतन्मात्ररूपाणि कारणानि ।  
 तदुक्तं महाकपिलपञ्चरात्रे----  
                  मात्राः पञ्च परित्यज्य ततः कारणपञ्चकम् ।  
                  दिव्यन्तु कारणं कृत्वा योजयेत् परमं पदम् ॥ इति ।  
      अतएव शून्ये अरूपे ।  
 निरालम्बने आधाररहिते ।  
 आत्मानं जीवात्मानम् ।  
 निश्चलधिया विनिवेश्य योगफलं प्रयाति ॥ ८२ ॥  
      महाबलाय प्रणतोऽस्मि तस्मै  
            संविल्लतालिङ्गनशीतलाय ।  
      येनाऽपीतं मुक्तिफलं विपक्व-  
            माम्नायशाखाभिरुपाश्रितेभ्यः ॥ ८३ ॥  
      तस्मादभूदखिलदेशिकवारणेन्द्रः  
            षट्कर्मसागरविहारविनोदशीलः ।  
      यस्य त्रिलोकविततं विजयाभिधान-  
            माचार्यपण्डित इति प्रथयन्ति सन्तः ॥ ८४ ॥  
      तन्नन्दनो देशिकदेशिकोऽभू-  
            च्छ्रीकृष्ण इत्यभ्युदितप्रभावः ।  
      यत्पादकारुण्यसुधाभिषेका-  
            ल्लक्ष्मीं परामश्नुवते कृतार्थाः ॥ ८५ ॥  
      आचार्य विद्याविभवस्य तस्य  
            जातः प्रभोर्लक्ष्मणदेशिकेन्द्रः ।  
      विद्यास्वशेषासु कलासु सर्वा-  
            स्वपि प्रथां यो महीं प्रपेदे ॥ ८६ ॥  
      ग्रन्थकर्त्ता स्ववंशमाख्याति महाबलायेति ।  
 महाबलनाम ग्रन्थकर्त्तुः पूर्वजः ।  
 तत्पुत्र आचार्यपण्डितः तत्पुत्रः श्रीकृष्णः ॥ ८३-८६ ॥  
आदाय सारमखिलं निखिलागमेभ्यः  
श्रीशारदातिलकनाम चकार तन्त्रम् ।  
प्राज्ञः स एष पटलैरिह तत्त्वसङ्ख्यैः  
प्रीतिप्रदानविधये विदुषां चिराय ॥ ८७ ॥  
      तत्त्वसङ्ख्यैः पञ्चविंशतिसङ्ख्यैः ।  
 अत्र आद्यपटलः सृष्टिप्रतिपादकत्वेन मूल- प्रकृतिप्रतिपादनपरः ।  
 मध्ये त्रयोविंशतिपटलास्तु प्रकृतिविकृतिप्रतिपादनपराः ।  
 अन्त्यपटलस्तु प्रकृतिविकृतिव्यतिरिक्तपुरुषप्रतिपादनपरः ।  
 एवं पञ्चविंशतितत्त्वात्म- कत्वम् अस्य ग्रन्थस्योक्तं भवति ॥ ८७ ॥  
प्रणति अनाद्यन्तात् शम्भोर्वपुषि कलितार्द्धेन वपुषा  
      जगद्रूपं शश्वत् सृजति महनीयामपि गिरम् ।  
सदर्था शब्दार्थस्तनभरनता शङ्करवधू-  
      र्भवेद् भूत्यै भूयाद् भवजनितदुःखौघशमनीम् ॥ ८८ ॥  
सुखदा दातृसुभगा शङ्करार्द्धशरीरिणी ।  
ग्रन्थपुष्पोपहारेण प्रीता नः पार्वती सदा ॥ ८९ ॥  
॥ इति श्रीमद्लक्ष्मणदेशिकेन्द्रविरचिते शारदातिलके  
पञ्चविंशः पटलः समाप्तः ॥ २५ ॥  
ब्थ् " बि  
      परदेवतैव ध्येयेति सकलतन्त्रार्थमुपसंहरन् आशिषा मङ्गलं करोति----अनादीति ।  
  " मङ्गलादीनि मङ्गलमध्यानि मङ्गलान्तानि च शास्त्राणि प्रथन्ते ।  
 वीरपुरुषकाणि भवन्ति आयुष्यपुरुषकाणि च " ।  
      इति भगवत्पतञ्जलिवचनादिति ।  
 शिवम् ॥ ८८-८९ ॥  
                   ॥ समाप्तोऽयं पदार्थादर्शः ॥  
                  पुरं गोदावर्या विलसदुपकण्ठे जनततं  
                        जनस्थानं नाम प्रथितमभवद्दक्षिणदिशि ।  
                  महाराष्ट्रे देशे जनकतनयालक्ष्मणवृतः  
                        पुरा रामो यस्मिन्नवसदतितुष्टेन मनसा ॥ १ ॥  
                  तस्मिन् पुरे ब्राह्मणसत्तमानां  
                        कुले विशुद्धे महति प्रसिद्धे ।  
                  श्रीभट्टरामेश्वर इत्युदारो  
                        गुणैरभूद्वादिमहेभसिंहः ॥ २ ॥  
                  तस्मादभूत् तीक्ष्णकुशाग्रबुद्धिः  
                        श्रीभट्टपृथ्वीधरनामधेयः ।  
                  अनेकधाऽध्यापयदेष भाट्टो  
                        वेदान्तशास्त्रं फणिभाषितादि ॥ ३ ॥  
            गीर्वाणाचार्यवर्ये दिविकृतवसतिर्यद्भयादेव शङ्के  
                  शेषः पातालमूलं स च सपदि पराभूतिभीत्या विवेश ।  
            अन्येषां कैव वार्त्ता कृतकृतकवचश्चापलानां कृतं तैः  
                  सम्यक् शक्योऽस्य वक्तुं नहि वदनशतैरप्यशेषप्रभावः ॥ ४ ॥  
            कैश्चिद्दिनैरतिपवित्रचरित्र एष  
                        वाराणसीमभिगमच्छिवराजधानीम् ।  
            तत्रैव वासमकरोत् तदनुप्रतीकः  
                        कायावसानमवधिं परिचिन्त्य धीरः ॥ ५ ॥  
            तस्माद् राघवभट्ट एष समभूत् वेदान्तसत्र्यायवित्  
                  ख्यातो भट्टनये समस्तगणिते साहित्यरत्नाकरः ।  
            आयुर्वेदनिधिः कलासु कुशलः कामार्थशास्त्रे गुरुः  
                  सङ्गीते निपुणः सदागमनिधेः पारं प्रयातः परम् ॥ ६ ॥  
            श्रीदुर्गे गणनायकग्रहगुरो गोविन्द गौरीपते  
                  युष्मानर्थयते नतेन शिरसा सोऽयं प्रबद्धाञ्जलिः ।  
            मन्त्रार्चादिविवेचने यदि भवेत् स्खालित्यमत्र भ्रमात्  
                  क्वाचित्कं मम भक्तिभावितहृदो दासस्य तत् क्षम्यताम् ॥ ७ ॥  
            अत्युष्णतीक्ष्णधीभिर्जगदुपकृतये राघवो यद्विवब्रे  
                  गूढार्थं मन्त्रशास्त्रं निधिमिव परमं सम्प्रदायाञ्जनेन ।  
            सन्तः सन्तोषमस्मिन् वितरत तरसा स्वादितस्वस्वकामा  
                  दुष्टादौष्ट्यं स्वकीयं जहित हितधिया नान्यथाऽर्थागमो वः ॥ ८॥  
              पिशुनजनोऽन्तर्मलिनः परगुणसन्तोषविमुखमतिः ।  
              तत्र मनो न विषीदति दूषणमात्रात्तु यच्च विरतोऽयम् ॥ ९ ॥  
            कायस्था इव वाचकाः कतिचन प्रायेण मूका इव  
                  श्रोतारस्त्वपरे शुका इव परे साधुप्रलापाः पुनः ।  
            ग्रन्थग्रन्थिविवेचनैकचतुरा ये कोविदाः केवलं  
                  द्वित्रास्ते तदुदीरितावगतये विज्ञाः पुनः पञ्चषाः ॥ १० ॥  
            आकाशेषुशरक्षमापरिमिते रौद्राभिधे वत्सरे  
                  पौषे मासि सिते दले रवितिथौ पक्षे च सिद्धान्विते ।  
            तन्त्रेऽस्मिन् सुधिया व्यधायि रुचिरा श्रीराघवेन स्फुटा  
                  टीका सद्गुरुसम्प्रदायविमला विश्वेशपुर्यामियम् ॥ ११ ॥  
॥ इति श्रीराघवभट्टविरचित-शारदातिलकटीकायां सत्सम्प्रदायकृतव्याख्यायां  
पदार्थादर्शाभिख्यायां पञ्चविंशः पटलः ॥ २५ ॥  
  
  