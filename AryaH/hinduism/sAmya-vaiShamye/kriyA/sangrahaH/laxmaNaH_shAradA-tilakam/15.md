+++
title = "१५"

+++
अथ पञ्चदशः पटलः  
  
अथ वक्ष्ये महामन्त्रान् विष्णोः सर्वार्थसाधकान् ।  
यस्य संस्मरणात् सन्तो भवाब्धेः पारमाश्रिताः ॥ १ ॥  
      क्रमप्राप्तान् विष्णुमन्त्रानाह अथेति ।  
 सर्वार्थेति सकामं प्रति विनियोगोक्तिः ।  
 मुमुक्षुं प्रत्याह यस्येति ॥ १ ॥  
तारं नमः पदं पश्चान्नरौ दीर्घसमन्वितौ ।  
पवनो णाय मन्त्रोऽयं प्रोक्तो वस्वक्षरान्वितः ॥ २ ॥  
साध्यनारायणः प्रोक्तो मुनिश्छन्द उदाहृतम् ।  
मन्त्रस्य देवी गायत्री देवता विष्णुरव्ययः ॥ ३ ॥  
      मन्त्रमुद्धरति तारमिति ।  
 नरौ नकाररेफौ दीर्घ आ तेन समन्वितौ तेन नारा इति ।  
 अत्र नमः शब्दस्य रोरुत्वे गुणे च ओङ्कार इति ज्ञेयम् ।  
 पवनो यः ।  
 णायेति स्वरूपम् ।  
 वस्वक्षरः अष्टाक्षरः ।  
 तदुक्तं मन्त्रतन्त्रप्रकाशे----  
                  नाभसं पञ्चमे षष्ठे स्थितं वर्णद्वयं क्रमात् ।  
                  द्वितीयो मिश्रसंयुक्तस्तृतीयः स्यात्तु पञ्चमः ॥  
                  वह्निर्वायुस्ततः प्रोक्तौ सानन्तौ त्रिचतुर्थकौ ।  
                  चतुर्थे पञ्चमस्तद्वन्मन्त्रान्ते वायुवर्णकम् ॥ इति ।  
      अत्र नाभसमित्यनुषज्यते ।  
 तेन पञ्चमे तवर्गे यन्नाभसं नकाररूपाक्षरं तत् तृतीयं मन्त्रं तृतीयमक्षरमित्यर्थः ।  
 अत्र तृतीयमिति प्रणवं विना ।  
 सानन्तौ आकारयुक्तौ ।  
 त्रिचतुर्थकौ नकाररेफौ ।  
 चतुर्थे टवर्गे यत् पञ्चममक्षरं नकारमित्यर्थः ।  
 पञ्चमे तवर्गे षष्ठे पवर्गे यन्नाभसमक्षरं नकारमकाररूपं क्रमेणोद्धरणीयम् ।  
 तत्र द्वितीयो मकारः मिश्रेण ओकारेण संयुक्तः ।  
 प्रणवो बीजम् आयेति शक्तिः ।  
 तदुक्तं मन्त्रतन्त्रप्रकाशे----  
                  ज्वलत्प्रभः श्रुतेरादिबीन्दुमान् विष्णुरव्ययः ।  
                  बीजमष्टाक्षरस्य स्यात्तेनाऽष्टाक्षरता भवेत् ॥  
                  अथ पञ्चदशाद्वर्णात् केवलं व्यजनीकृतात् ।  
                  उत्तरो मन्त्रशेषस्तु शक्तिरित्यस्य कथ्यते ॥ इति ।  
      साध्यनारायणो नामाऽन्तर्यामीति देशिकाः ।  
      तदुक्तं मन्त्रतन्त्रप्रकाशे----  
                  अन्तर्यामी ऋषिः छन्दो गायत्री ।  
 इति ।  
      प्रत्यर्णमृष्यादि यथा----  
                  गौतमश्च भरद्वाजो विश्वामित्र ऋषिस्तथा ।  
                  जमदग्निर्वशिष्ठश्च कश्यपोऽत्रिश्च कुम्भजः ॥  
                  गायत्र्युष्णिगनुष्टुप् च बृहती पङ्क्तिरेव च ।  
                  त्रिष्टुब्जगत्यौ च विराट् वसवोऽष्टौ च देवता ॥ इति ॥ २-३ ॥  
क्रुद्धोल्काय हृदाख्यातं महोल्काय शिरः स्मृतम् ।  
वीरोल्काय शिखा प्रोक्ता द्यूल्काय कवचं स्मृतम् ॥ ४ ॥  
सहस्रोल्कायाऽस्त्रमुक्तमङ्गकॢप्तिरियं मता ।  
      पञ्चाङ्गमन्त्रोद्धारमाह क्रुद्धोल्कायेत्यादि ।  
 चतुर्थ्यन्तोद्धारेण सर्वेषां स्वाहान्तता जातिः पूर्वमुक्ता ।  
 उक्तं च मन्त्रतन्त्रप्रकाशे----  
                  उल्कैः क्रुद्धमहावीरद्युसहस्रेति पूर्वकैः ।  
                  एषां विभक्तियुक्तानां भवेदन्तेऽग्निवल्लभा ॥ इति ॥  
            अन्यत्रापि----क्रुद्धोल्कादिपदैर्वह्निर्जायान्तैर्जातिसंयुतैः ।  
 इति ।  
      अङ्गकॢप्तिरियं मतेत्यनेन पूर्वं करन्यासः सूचितः ।  
 स यथा----  
                   कुर्यात्करयोवीधिवत् सृष्ट्यादिन्यासमष्टमन्त्रार्णैः ।  
                  दक्षिणतर्जन्याद्या सृष्टिः स्याद्वामतर्जनीं यावत् ॥  
                  तर्जन्युभयाद्येह स्थितिः कनिष्ठाद्वयान्तिका क्रमतः ।  
                  सृष्टेवीपरीतः स्यात् संहारोऽयं करे प्रोक्तः ॥  
                  अष्टाङ्गं विन्यस्य स्थितिक्रमादङ्गपञ्चकं न्यसेत् ॥ इति ।  
      तत्र विशेषो नारायणीये----  
                  कनिष्ठादि तदन्तानामङ्गुलीनां त्रिपर्वसु ।  
                  ज्येष्ठाग्रेण क्रमात्ताररुद्धानष्टाक्षरान् न्यसेत् ।  
 इति ॥ ४-५ ॥  
भूयो वर्णैर्मनोः षड्भिः षडङ्गानि समाचरेत् ॥ ५ ॥  
अवशिष्टौ पुनर्वर्णौ विन्यसेत् कुक्षिपृष्ठयोः ।  
बद्धदिक् चक्रमन्त्रेण मन्त्रवर्णांस्तनौ न्यसेत् ॥ ६ ॥  
      पञ्चाङ्गमुक्त्वाऽष्टाङ्गमाह भूय इति ।  
 तत्र षडङ्गवदेव षडक्षराणि विन्यस्य णाम् उदराय नमः यं पृष्ठाय नम इति कुक्षिपृष्ठयोर्न्यसेत् ।  
 तदुक्तम्----  
                  अष्टाक्षरेण व्यस्तेन कुर्याच्चाऽष्टाङ्गकं सुधीः ।  
                  सहृच्छिरः शिखावर्मनेत्रास्योदरपृष्ठके ॥ इति ।  
      ईशानशिवेनाप्युक्तम्----  
                  अस्य स्याद्धृदयं तारः शिरो नार्णः शिखा च मो ।  
                  नावर्णः कवचं श (चा) स्त्रं रावर्णे नयनं परः ॥  
                  उदरं पृष्ठमन्त्यौ च वर्णौ हि नमसा युतौ ॥ इति ।  
      अन्यत्रापि----हृदयशिरः पूर्वशिखा कवचास्त्राक्ष्युदरपृष्ठसम्भिन्नैः ।  
 इति ॥  
      इदमेव साम्प्रदायिकम् ।  
 बद्धदिगिति छोटिकां वादयन् ।  
 चक्रमन्त्रेणेति अग्रिम- पटले वक्ष्यमाणेन एन्द्रीचक्रेण बध्नामि इत्यादिना ।  
 चतुर्थपटले सामान्यास्त्रमन्त्रेण दिग्बन्ध उक्तः ।  
 अत्र मन्त्रविशेषकथनाय पुनर्वचनम् ।  
 मन्त्रवर्णांस्तनौ न्यसेदित्यनेन सृष्टिस्थितिसंहारन्यासः सूचितः ।  
 यदाहुः----  
                  मूर्द्धन्यक्ष्णोरास्ये हृदि नाभौ गुह्यजानुपादेषु ।  
                  सृष्टिरियं निदीष्टा नाभ्यादि हृदन्तिका स्थितिस्तद्वत् ॥  
                  संहारः पादाद्यो मूर्द्धान्तः कथित एष सृष्ट्यादिः ॥ इति ।  
मन्त्रतन्त्रप्रकाशे तु---- नाभावारभ्यते यस्तु हृदये च समाप्यते ।  
                  स्थितिन्यासः स विज्ञेयो दृष्टादृष्टफलप्रदः ॥ इति ।  
      इदमेव साम्प्रदायिकम् ।  
 तत्रैव विशेषः----  
                  विन्यसेद्वर्णमेकैकं बिन्द्वन्तं ध्रुववेष्टितम् ।  
                  तत्राङ्गुलीभिर्न्यासः स्याच्छिरस्येकैव मध्यमा ॥  
                  तर्जनीमध्यमाभ्यां तु चक्षुषोर्न्यास इष्यते ।  
                  अङ्गुष्ठानामिकाभ्यां तु मुखे न्यासः प्रकीत्तीतः ॥  
                  हृदये ज्ञानमुद्रा स्यादङ्गुष्ठश्च कनिष्ठिका ॥  
                  नाभौ प्रकीत्तीता गुह्ये अनङ्गुष्ठाः प्रकीत्तीताः ।  
                  सर्वा जानौ च पादे च पञ्चापि परिकीत्तीताः ॥ इति ॥ ५-६ ॥  
आधारे हृदये वक्त्रे दोःपन्मूलेषु नासिके ।  
कण्ठे नाभौ हृदि कूर्चे पार्श्वपृष्ठेषु तत्परम् ॥ ७ ॥  
मूर्द्धास्यनेत्रश्रवणघ्राणेषु तदनन्तरम् ।  
दोः पादसन्ध्यङ्गुलिषु धातुप्राणेषु हृत्स्थले ॥ ८ ॥  
मूर्द्धेक्षणास्यहृत्कुक्षिसोरुजङ्घापदद्वये ।  
एकैकशो न्यसेद्वर्णान् गण्डांसोरुपदेषु च ॥ ९ ॥  
चक्रशङ्खगदाम्भोजं पदेष्ववहितो न्यसेत् ।  
      एवं पञ्चाङ्गाष्टाङ्गाक्षरन्यासानुक्त्वा दशावृत्तिमयं विभूतिपञ्जरन्यासमाह आधारेति ।  
 अत्र प्रत्येकमक्षरं प्रणवपुटितं कृत्वा न्यसेत् ।  
 मन्त्रतन्त्रप्रकाशे तथोक्तेः ।  
 प्रत्यावृत्तिसम्पूर्णेन व्यापकं च ।  
 तथाच पद्मपादाचार्याः---- " मन्त्री मन्त्रवर्णेति न्यास- मन्त्राणां प्रणवपुटितत्वं प्रतिपर्यायं   
व्यापकन्यासश्चोक्तः " इति ।  
 पूर्वार्द्धेनैकावृत्तिः ।  
 तत्र कः समासः ।  
 द्वितीयार्द्धेन द्वितीया ।  
 तृतीयार्द्धेन तृतीया ।  
 चतुर्थार्द्धेन तुर्याद्यष्टमान्तं पञ्च।  
 तत्र दक्षकरसन्धिचतुष्टयाङ्गुष्ठवर्जं चतुरङ्गुलिष्वेका ।  
      अन्ये तु दक्षहस्तसन्धित्रयपञ्चाङ्गुलिष्वित्यूचुः ।  
 एवं वामकरे द्वितीया ।  
 दक्षपादे तृतीया ।  
 वामपादे चतुर्थी ।  
 अन्ये तु करद्वयसन्धिष्वेका ।  
 पादद्वयसन्धिष्वन्या ।  
 अङ्गुष्ठद्वयवर्जकराङ्गुलिषु तृतीया ।  
 एवं पादाङ्गुलिषु चतुर्थीत्याहुः ।  
 हृदय एव त्वगादिषु पञ्चमी ।  
 पञ्चमार्द्धेन नवमी ।  
 श्लोकेन दशमी ।  
 तत्र गण्डांसोरुचरणेषु चतुरो वर्णान् विन्यस्य चक्रशङ्खगदापद्मप्रस्थानेषु शिष्टांश्चतुरो वर्णान्   
तदायुधमुद्रासहितान् विन्यसेत् इत्यवहितपदेन सूचितमिति सम्प्रदायविदः ।  
 तन्मुद्रालक्षणं तु----  
                  वाममुष्ट्यन्तरेऽङ्गुष्ठे दक्षिणे सरलाङ्गुलीः ।  
                  वामाङ्गुष्ठः स्पृशेदग्रे योजितः सरलोदरः ॥  
                  अन्योन्याभिमुखौ हस्तौ कृत्वा तु ग्रथिताङ्गुलीः ।  
                  अङ्गुल्यौ मध्यमे भूयः संलग्ने सुप्रसारिते ॥  
                  गदामुद्रेयमाख्याता भुक्तिमुक्तिकरी तथा ।  
 इति ॥  
      चक्रपद्ममुद्रालक्षणे प्रागुक्ते ॥ ७-१० ॥  
अष्टार्णेऽष्टप्रकृत्यात्मा ज्ञेयोऽसौ चतुरात्मनाम् ॥ १० ॥  
संयोगात् सूरिभिः प्रोक्तो विशिष्टो द्वादशाक्षरः ।  
      मूत्तीपञ्जरं वक्तुं तदुपोद्घातत्वेन द्वादशाष्टाक्षरयोरैक्यमाह अष्टेति ।  
 अष्ट प्रकृतयः प्रथमपटलोक्ताः ।  
 अष्टप्रकृतय इत्यनेनाऽष्टतत्त्वन्यासः सूचितः ।  
 स द्विविधः संहारसृष्टिरूपः ।  
 तत्र संहारे मन्त्रः अनुलोमः ।  
 सृष्टौ मन्त्र प्रतिलोमः ।  
 तत्त्वानि पृथिव्यप्तेजोवायवाकाशाहङ्कारमहत्प्रकृतिरूपाणि ।  
 स्थानानि तु पादलिङ्ग हृदयमुख- मूर्द्धहृदयहृदयानि सप्त ।  
 सर्वतनौ चैकम् ।  
 सृष्टौ तत्त्वानुलोम्यञ्च विज्ञेयम् ।  
 तत्र प्रयोगः ।  
 ॐ नमः पराय पृथिव्यात्मने नमः पादयोः, नं नमः पराय जलात्मने नमः लिङ्ग इत्यादि संहारे ।  
 ततः सृष्टौ प्रयोगः ।  
 यं नमः पराय प्रकृत्यात्मने नमः सर्वशरीरे ।  
 णां नमः पराय महदात्मने नमो हृदीत्यादि ।  
 तदुक्तम्----  
                  क्षितिसलिलानलपवनव्योमाहङ्कृतिमहत्प्रकृत्याख्यैः।  
                  व्युत्क्रमगदितैरेतैः क्रमगतमन्त्रार्णसंयुतैर्मन्त्री ॥  
                  चरणान्धुहृदयवक्त्त्रकहृदयव्यापकेषु विन्यसेत् ।  
                  संहारोऽयं गदितो विपरीता सृष्टिरस्य निदीष्टा ॥ इति ॥  
      चतुरात्मनां तुर्येक्तानाम् ।  
 अनेन बिन्दुनादशक्तिशान्तरूपाणाम् आत्मादि- चतुष्टयानां शरीरे व्यापकत्वेन न्यासः सूचितः ।  
      प्रयोगश्च----ॐ बिन्दुरूपात्मने नमः, ॐ नादरूपान्तरात्मने नमः, ॐ शक्ति- रूपपरमात्मने नमः, ॐ   
शान्तिरूपज्ञानात्मने नम इति ॥ १०-११ ॥  
अतस्तन्मन्त्रवर्णाद्या द्वादशस्वरसंयुताः ॥ ११ ॥  
द्वादशादित्यसहिता मूर्त्तीर्द्वादश विन्यसेत् ।  
केशवाद्याः क्रमाद्देहे वक्ष्यमाणविधानतः ॥ १२ ॥  
ललाटे केशवं धात्रा कुक्षौ नारायणं पुनः ।  
अर्यम्णा हृदि मित्रेण माधवं कण्ठदेशतः ॥ १३ ॥  
वरुणेन च गोविन्दं पुनर्दक्षिणपार्श्वके ।  
अंशुना विष्णुमंसस्थं भगेन मधुसूदनम् ॥ १४ ॥  
गले विवस्वता युक्तं त्रिविक्रममनन्तरम् ।  
वामपार्श्वस्थमिन्द्रेण वामनाख्यमथांसके ॥ १५ ॥  
पुष्णा श्रीधरनामानं गले पर्जन्यसंयुतम् ।  
हृषीकेशाह्वयं पृष्ठे पद्मनाभं ततः परम् ॥ १६ ॥  
त्वष्ट्रा दामोदरं पश्चाद्विष्णुना ककुदि न्यसेत् ।  
द्वादशार्णं महामन्त्रं ततो मूध्नी प्रविन्यसेत् ॥ १७ ॥  
      न्यासमेवाह अत इति ।  
 तन्मन्त्रवर्णाद्याः द्वादशाक्षरमन्त्रवर्णाद्याः ।  
 द्वादशस्वराः नपुंसकचतुष्टयव्यतिरिक्ताः तैः संयुताः ।  
 द्वादशादित्यसहिताः केशवाद्या द्वादश मूर्त्तीः देहे वक्ष्यमाणविधानतः क्रमात् विन्यसेदिति सम्बन्धः ।  
 तत्र प्रयोगः----ओम्म् अं केशव- धातृभ्यां नमः ललाट इत्यादि ।  
 केचन धातृसहिताय केशवाय नमः इति ।  
 अन्ये तु केशवाय धात्रे नमः इत्याहुः ।  
 कुक्षाविति नैकट्यान्नाभिभागो लक्ष्यते ।  
 अर्यम्णेति ।  
 पश्चात्तनेन सम्बध्यते ।  
 कण्ठदेशत इत्यस्याऽग्रिमेण सम्बन्धः ।  
 अंशुना विष्णुमिति पश्चात्तनेन सम्बध्यते ।  
      अंसस्थमिति दक्षिणांसस्थम् ।  
 गले ग्रीवादक्षिणभागे ।  
 दक्षिणपार्श्वत इत्यतो दक्षिणपदानुवृत्तेरुभयत्र ।  
 अथांसक इत्यस्याग्रिमेण सम्बन्धः ।  
 तत्रांसके वामांसके ।  
 गले ग्रीवावामभागे ।  
 वामपार्श्वस्थमित्यतो वामपदानुवृत्तेरुभयत्र ।  
 तदुक्तं दक्षिण- पार्श्वांसतद्गले तथा वामत्रय इति ।  
 अन्यत्रोभयत्र गलस्थाने कर्णमाहुः ।  
 हृषीकेशा- ह्वयमिति पूर्र्वेण सम्बध्यते ।  
 त्वष्ट्रेत्यस्यापि पूर्वेणाऽन्वयः ।  
 ककुदीति पृष्ठगतग्रीवाभागे।  
 तदुक्तं स्वायम्भुवे नारसिंहे----  
                  केशवं विन्यसेत्तार्क्ष्यमूर्द्धदेशेऽथ विष्णुना ।  
                  नाभौ नारायणं देवं विष्णुं तेन समन्वितम् ॥  
                  माधवं हृदि विन्यस्येत् मन्मथेन च संयुतम् ।  
                  मन्मथान्तेन संयुक्तं गले गोविन्दसञ्ज्ञकम् ॥  
                  विष्णुं भूतस्वरेणाऽथ दक्षपार्श्वे विनायकम् ।  
                  तदंशे मातृबीजेन सूदनं मधुपूर्वकम् ॥  
                  बिन्दुना शिवयुक्तेन दक्षकर्णे त्रिविक्रमम् ।  
                  वामनं श्रीधरं चैव हृषीकेशमतः परम् ॥  
                  वामे चैकारमोकारमौकारं बिन्दुना सह ।  
                  बिन्दुना पद्मनाभं च पृष्ठदेशे तदङ्गयुक् ॥  
                  अन्त्यं ककुदि दामेन द्वादशाङ्गमिति स्मृतम् ।  
                  द्वादशेमानि बीजानि नादबिन्दुयुतानि च ॥  
                  आदित्या द्वादशे प्रोक्ता द्वादशाक्षरसंयुताः ।  
 इति ।  
      अन्यत्रापि---- केशवादि युगषट्कमूत्तीभिर्धातृपूर्वमिहिरान्नमोऽन्तगान् ।  
                  द्वादशाक्षरभवाक्षरैः स्वरैः क्लीबवर्णरहितैः पृथग् न्यसेत् ॥ इति।  
      केशवादि मूर्त्तीनां मन्त्रोद्देशाच्च क्लीबरहितत्वं गम्यते ।  
 महामन्त्रमष्टाक्षरम् ।  
 तदुक्तं मन्त्रतन्त्रप्रकाशे----  
                  अष्टाक्षरेण सहितं विन्यसेद् द्वादशाक्षरम् ॥ इति ।  
       " मन्त्रविन्मूर्घ्नीत्यष्टाक्षरेण सार्द्धमित्यर्थः " इति पद्मपादाचार्याः ॥ ११-१७ ॥  
पुनः किरीटमन्त्रेण व्यापकं विन्यसेत्ततः ।  
ब्रूयात्किरीटकेयूरहारं मकरकुण्डलम् ॥ १८ ॥  
शङ्खचक्रगदाम्भोजहस्तं पीताम्बरं धरम् ।  
श्रीवत्साङ्कितवक्षोऽन्ते स्थलशब्दमुदीरयेत् ॥ १९ ॥  
श्रीभूमिसहितस्वात्मज्योतिर्द्वयमुदाहृतम् ।  
पश्चाद्दीप्तिकरायेति सहस्रादित्यतेजसे ॥ २० ॥  
नमोऽन्तः प्रणवाद्योऽयं किरीटमनुरीरितः ।  
एवं न्यासं तनौ कृत्वा ध्यायेन्नारायणं परम् ॥ २१ ॥  
      किरीटमन्त्रमुद्धरति ब्रूयादिति ।  
 हारमित्यादौ शब्दकर्मणि द्वितीया ।  
 मन्त्रे तु सम्बुध्यन्तानि सर्वाणि ।  
 कुण्डलमिति कुण्डलालङ्कृतेति मन्त्रभागः ।  
 तथापि पद्मपादाचार्याः---- " मन्त्रविन् मकरान्ते कुण्डलमिति मकरकुण्डलालङ्कृत इति पदाध्याहारः सूचितः " इति ।  
 मन्त्रतन्त्रप्रकाशेऽपि----  
                  तारः किरीटकेयूरहारान्ते मकरं पदम् ।  
                  कुण्डलालङ्कृतेत्यन्ते चक्रशङ्खगदापद्मम् ॥ इति ॥  
      श्रीभूमिसहितस्वात्मज्योतिर्द्वयमिति स्वरूपम् ।  
 न तु ज्योतिः पदस्य द्विरुक्तिः ।  
 तथा चाचार्याः----श्रीभूमिसहितस्वात्मज्योतिर्द्वयपदं वदेत् ।  
 इति ॥ १८-२१ ॥  
उद्यत्कोटिदिवाकराभमनिशं शङ्खं गदां पङ्कजं  
      चक्रं बिभ्रतमिन्दिरावसुमतीसंशोभिपार्श्वद्वयम् ।  
कोटीराङ्गदहारकुण्डलधरं पीताम्बरं कौस्तुभो-  
      द्दीप्तं विश्वधरं स्ववक्षसि लसच्छ्रीवत्सचिन्हं भजे ॥२२॥  
                आयुधध्यानं तु दक्षाधोवामोर्ध्वदक्षोर्ध्ववामाधःक्रमेण ।  
तदुक्तं हयशीर्ष पञ्चरात्रे---- पङ्कजं दक्षिणे यस्य पाञ्चजन्यं तथोपरि ।  
                  वामाधस्तु गदा यस्य चक्रं चोर्ध्वे व्यवस्थितम् ॥  
                  आदिमूर्त्तेस्तु भेदोऽयं केशवेन प्रकीर्त्त्यते ।  
इति केशवलक्षणमुक्त्वा---- अधरोत्तरभावेन कृतमेतत्तु यत्र वै ।  
                  नारायणाख्या विज्ञेया स्थापिता भुक्तिमुक्तिदा ॥ इति ।  
मन्त्रतन्त्रप्रकाशेऽपि---- सव्यान्यपाणौ प्रथमे तु पद्मं विभ्राणमब्जं तदनन्तरे च ।  
                        आद्ये गदा वामकरेऽथ चक्रं विराजयन्तं भुवनानि भासा ॥ इति।  
ध्यानविशेषाश्च तत्रैव----  
            वामे विचिन्त्या कमलायताक्षी हेमाभवर्णा कमला च देवी ।  
            विभूतिकामेन सुरत्नहारा प्रेम्णा सृजन्ती नयने हरौ या ॥  
                  तदा देवं सुवर्णाभं चिन्तयेद्रत्नभूषितम् ।  
                  क्षेत्रधान्यसुवर्णानां प्राप्तये धरणीं स्मरेत् ॥  
                  देवीं दूर्वादलश्यामां दधानां शालिमञ्जरीम् ।  
                  चिन्तयेद् भारतीं देवीं वीणापुस्तकधारिणीम् ॥  
                  दक्षिणे देवदेवस्य पूर्णचन्द्रनिभाननाम् ।  
                  क्षीराब्धिफेनपुञ्जाभे वसानां श्वेतवाससी ॥  
                  भारत्या सहितं विष्णुं ध्यायेदेवं परात्परम् ।  
                  वेदवेदार्थसंवेदी जायते सर्ववित्तमः ॥ इति ।  
   नारायणीये तु---- प्रणवद्वयमध्यस्थो नमोऽन्तश्च सबीजकः ।  
                  निर्बीजो मोक्षकृन् मन्त्रो यथोक्तप्रणवादिकः ॥ इति ।  
      अत्र ध्यानानन्तरं श्रीवत्सकौस्तुभवनमालायुधमुद्राः प्रदर्शयेत् ।  
  तल्लक्षणानि तु---- अन्योन्यपृष्ठकरयोर्मध्यमानामिकाङ्गुली ।  
                  अङ्गुष्ठेन तु बघ्नीयात्कनिष्ठामूलसंश्रिते ॥  
                  तर्जन्यौ कारयेदेषा मुद्रा श्रीवत्ससञ्ज्ञिका ।  
                  अनामापृष्ठसंलग्ना दक्षिणस्य कनिष्ठिका ॥  
                  कनिष्ठिकान्या बध्नीयादनामादक्षतर्जनीम् ।  
                  गृहीत्वा दक्षिणाङ्गुष्ठमध्यमानामिकात्रयम् ॥  
                  उच्छ्रयित्वा तत्र वामे तर्जनीमध्यमे न्यसेत् ।  
                  दक्षिणे मणिबन्धे च वामाङ्गुष्ठं तु योजयेत् ॥  
                  मुद्रेयं कौस्तुभस्योक्ता दर्शनीया प्रयत्नतः ।  
                  स्पृशेत्कण्ठादि पादान्तं तर्जन्याङ्गुष्ठनिष्ठया ।  
                  करद्वयेन मालावन् मुद्रेयं वनमालिका ॥ इति ।  
            आयुधमुद्रालक्षणं तत्र तत्र पूर्वमेवोक्तम् ॥ २२ ॥  
विकारलक्षं प्रजपेन्मनुमेनं समाहितः ।  
तद्दशांशं सरसिजैर्जुहुयान्मधुराप्लुतैः ॥ २३ ॥  
पीठे सम्पूजयेद्देवं विमलादिसमन्विते ।  
विमलोत्कषीणी ज्ञाना क्रिया योगा ततः परम् ॥ २४ ॥  
प्रह्वी सत्या तथेशानाऽनुग्राहा नवमी तथा ।  
      विकारलक्षं षोडशलक्षम् ॥ २३-२५ ॥  
नमो भगवते ब्रूयाद्विष्णवे च पदं वदेत् ॥ २५ ॥  
सर्वभूतात्मने वासुदेवायेति वदेत्ततः ।  
सर्वात्मसंयोगपदाद्योगपद्मपदं पुनः ॥ २६ ॥  
पीठात्मने हृदन्तोऽयं मन्त्रस्तारादिरीरितः ।  
दत्त्वाऽनेनासनं मन्त्री मूत्तीं मूलेन कल्पयेत् ॥ २७ ॥  
      दत्वाऽनेनासनं मन्त्रीत्यनेनैतदुक्तम् ।  
 आत्मपूजायामासनं दत्त्वा आसनादि गन्धान्तं कृत्वा किरीटमन्त्रेण पुष्पाञ्जलिपञ्चकं दद्यादिति ।  
 तदुक्तमाचार्यैः----  
            विधिवत्किरीटमन्त्रेण कुर्यात् पुष्पाञ्जलिमपि ।  
 इति ॥ २५-२७ ॥  
आवाह्य पूजयेद्देवं सुगन्धिकुसुमादिभिः ।  
अङ्गान्यभ्यर्च्य मन्त्रार्णान् केसरेषु समर्चयेत् ॥ २८ ॥  
      आदिशब्देन धूपदीपनैवेद्यानि ।  
 अङ्गानीति कणीकान्तश्चतुर्थपटलोक्तप्रकारेणा- ऽङ्गानि सम्पूज्याऽग्रादिकेसरेषु क्रमादष्टाङ्गभूतान् मन्त्रार्णानर्चयेत् ।  
 ॐ नमः नं नम इत्यादि प्रयोगः ।  
  " बीजैः पूजा स्याद्विभक्त्या वियुक्तैः " इत्युक्तेः ।  
 अत्राङ्गपूजावत् पूजा न कार्या ।  
  " अष्टाङ्गकं सुधीरिति न्यास एवाऽष्टाङ्गविनियोगः न तु पूजायामिति विशेषज्ञ इत्यर्थः " इति   
पद्मपादाचार्यैरुक्तत्वात् ।  
 अत एवात्र मन्त्रार्णानित्युक्तं नाष्टाङ्गमिति ।  
 मन्त्रार्णध्यानमुक्तं महाकपिलपञ्चरात्रे----  
                  ओङ्कारं तु सदा ध्येयं ज्योतिर्मालासमाकुलम् ।  
                  नकारं मेघवर्णाभं मोकारं चिन्तयेत्ततः ॥  
                  भिन्नाञ्जनसमाकारं तृतीयं बीजमुत्तमम् ।  
                  नाकारं श्यामवर्णाभं सौम्यरूपं सुशोभनम् ॥  
                  राकारं जलवर्णाभं सम्यक् सन्दीप्ततेजसम् ।  
                  धूम्रवर्णं सदा ध्येयं यकारं परमुत्तमम् ॥  
                  अनौपम्यगुणाकारं णाकारं च विचिन्तयेत् ।  
                  यकारं तु ततो ध्येयं पद्मरागसमप्रभम् ॥ इति ॥ २८ ॥  
दलेषु वासुदेवाद्या मूर्त्तीः शक्तिसमन्विताः ।  
वासुदेवं सङ्कर्षणं प्रद्युम्नमनिरुद्धकम् ॥ २९ ॥  
हिमपीत तमालेन्द्रनीलाभाः पीतवाससः ।  
शङ्खं चक्रगदाम्भोजधरा एते चतुर्भुजाः ॥ ३० ॥  
शान्तिं श्रियं सरस्वत्या रतिं कोणदलेषु ताः ।  
श्वेतकाञ्चनगोदुग्धदूर्वावर्णाः सुभूषिताः ॥ ३१ ॥  
      दलेष्विति दलमध्येषु इदं सामान्यवचनम् ।  
 अग्रे कोणदलेषु ता इत्युक्तेः मूर्त्तीनामग्न्यादिचतुदीग्दलमध्ये पूजेति ज्ञेयम् ।  
 आसां ध्यानं मूलमन्त्रदेवतावत् ज्ञेयम् ।  
 एवमग्रिममन्त्रेऽपि ।  
 कोणदलेष्विति ।  
 आग्नेयादि कोणदलमध्ये ।  
  " तथा वह्न्यादयः कोणा विदिक् वाचकयोगतः " इत्युक्तेः ॥ २९-३१ ॥  
हेतीनर्चेद्दलागेरषु शङ्खं चक्रं गदाम्बुजे ।  
कौस्तुभं मुसलं खड्गं वनमालां यथाक्रमम् ॥ ३२ ॥  
रक्ताच्छपीतकनकश्यामकृष्णासिपाण्डुरान् ।  
बहिरग्रे समभ्यर्चेत् गरुडं कुङ्कुमप्रभम् ॥ ३३ ॥  
मुक्तामाणिक्यसङ्काशौ दक्षिणोत्तरतो निधी ।  
ध्वजं वरुणदिग्भागे श्यामलं पूजयेत्ततः ॥ ३४ ॥  
अरुणं विघ्नमाग्नेये श्याममार्यं निशाचरे ।  
श्यामां दुर्गां वायुकोणे सेनान्यं पीतमीश्वरे ॥ ३५ ॥  
इन्द्रादीन् पूजयेत्पश्चाद् वज्राद्यायुधसंयुतान् ।  
इति सम्पूञ्जयेद् विष्णुं प्रोक्तैरावरणैः सह ।  
धर्मार्थकामान् लब्ध्वाऽन्ते विष्णोः सायुज्यमाप्नुयात् ॥ ३६ ॥  
      हेतीनिति वक्ष्यमाणान्यायुधानि ।  
 हेतिशब्दः पुंलिगोऽप्यस्ति ।  
 यथाक्रम- मित्युत्तरत्र सम्बध्यते ।  
 बहिरिति ।  
 अष्टदलाद्बहिः चतुरस्रान्त इत्यर्थः ।  
 निधी शङ्खपद्मौ वरुणदिग्भागे ।  
 देवतापृष्ठदेशे ।  
   नारायणीये तु---- आद्यावृत्तेर्बहिस्तार्क्षं देवस्य पुरतोऽर्चयेत् ।  
 इति ।  
      धर्मार्थकामेति ।  
 अर्थे श्रीबीजादित्वं ज्ञेयम् ।  
 तदुक्तं मन्त्रतन्त्रप्रकाशे----  
                  श्रीबीजेन युतं मन्त्रं तत्कामस्तन्मना जपेत् ।  
 इति ।  
      कामनायामपि विशेषः----  
                  नारसिंहमिवात्मानं देवं ध्यात्वाऽतिभैरवम् ।  
                  मन्त्रेण स्पर्शयेच्छस्त्रं नाऽविजित्य निवर्त्तते ॥  
                  नारसिंहेन बीजेन मन्त्रं योज्य तदा जपेत् ।  
                  शतमष्टोत्तरं जप्त्वा वामहस्ताभिमन्त्रिताः ॥  
                  पुनः पुनरपः सिञ्चेत् सर्पदष्टोऽपि जीवति ।  
                  गारुडेन तदा युक्तं पञ्चार्णेन तदा जपेत् ॥  
                  निवीषीकरणे ध्यायेद्विष्णुं गरुडवाहनम् ।  
                  अशोकफलके यक्षीमालिख्याऽशोकसंहतौ ॥  
                  अशोकपुष्पैराराध्य भगवन्तं तदग्रतः ।  
                  जुहुयात्तानि पुष्पाणि त्रिसन्ध्यं सप्तरात्रकम् ॥  
                  प्रत्यक्षा जायते यक्षी वरमिष्टं प्रयच्छति ।  
                  गाणपत्यसमायुक्तं जपेल्लक्षं पयोव्रतः ॥  
                  महागणपतिं देवं प्रत्यक्षमिह पश्यति ।  
                  भारतीबीजसंयुक्तं षाण्मासिकजपाच्च ताम् ॥ इति ॥  
              तथा---- यो जपेत्प्रणवं पूर्वं मन्त्रे त्रैवणीकः पुमान् ।  
                  योषितश्च तथा शूद्रा जपेयुः प्रणवं विना ॥  
                  आदावष्टाक्षरस्य स्यात्प्रणवः सार्वकामिकः ।  
                  आदावन्ते यदा ह्येष ज्ञानवृद्धिस्तदा भवेत् ॥  
                  आदितः सहितां कुर्यादन्ततस्तु न संहिताम् ॥ इति ।  
कल्पोक्तं यन्त्रमुच्यते----अष्टपत्रं च षट्कोणं रविसङ्ख्यदलाम्बुजम् ।  
                  दन्तपत्रं च तद्बाह्ये वृत्तं भूमिपुरं शुभम् ॥  
                  ससाध्यं कणीकायां तु लिखेदाद्यस्वरं सुधीः ।  
                  अष्टपत्रेषु मूलार्णान् पत्राग्रे श्रीकरं लिखेत् ॥  
                  षट्कोणे चक्रमन्त्रार्णान् सूर्यारे द्वादशार्णकम् ।  
                  दन्तपत्रे मन्त्रराजं वृत्ते नृहरिबीजकम् ॥  
                  षण्मन्त्रै रविसंयुक्तं साक्षाद्विष्णोश्च मन्दिरम् ।  
                  आवाह्य मन्त्रैराराध्य सूत्रैर्बद्धा दृढं वहन् ॥  
                  सर्वदा तस्य वर्द्धन्ते धनारोग्यार्थसम्पदः ।  
                  सायुज्यं साष्टी सालोक्यं सारूप्यं वाथ वाञ्छितम् ॥  
      इति ॥ ३२-३६ ॥  
प्रणवो हृद्भगवते वासुदेवाय कीत्तीतः ।  
प्रधानो वैष्णवे तन्त्रे मन्त्रोऽयं द्वादशाक्षरः ॥ ३७ ॥  
ऋषिः प्रजापतिश्छन्दो गायत्री परिकीत्तीतम् ।  
देवताऽस्य मनोः प्रोक्ता वासुदेवो मनीषिभिः ॥ ३८ ॥  
तारेण हृदयं प्रोक्तं नमसा शिर ईरितम् ।  
चतुर्वर्णैः शिखा प्रोक्ता पञ्चार्णैः कवचं मतम् ।  
समस्तेन भवेदस्त्रमङ्गकल्पनमीरितम् ॥ ३९ ॥  
      द्वादशाक्षरवासुदेवमन्त्रमाह प्रणव इति ।  
 हृन्नमः ।  
 अत्रापि भगवते परतः पूर्ववत् सन्धिः ।  
 तदुक्तं मन्त्रतन्त्रप्रकाशे----  
                  अन्त्यौ यौ पञ्चमे षष्ठे वक्तव्यौ क्रमतस्तु तौ ।  
                  द्वितीयो मिश्रसंयुक्तस्तस्माद्भगवते पदम् ॥  
                  सानन्तं वारुणं बीजं जीवः स्याच्छिवसंयुतः ।  
                  पञ्चमस्थो भगी रामो वा यान्ते द्वादशार्णकः ॥  
                  स्त्रीशूद्रयोवीतारोऽयं सतारोऽयं द्विजन्मनाम् ॥ इति ।  
      अन्त्यौ पञ्चमे वर्गे अन्त्यो नः ।  
 षष्ठे वर्गे अन्तो मः ।  
 स मिश्रसंयुक्तः ओयुक्तः ।  
 वारुणं बीजं वः ।  
 सानन्तम् आयुतं तेन वा ।  
 जीवः सः शिवः उ तेन युतः ।  
 पञ्चमवर्गस्तस्य रामस्तृतीयो दः स भगी एकारयुतः ।  
 स्पष्टमन्यत् ।  
      ॐ बीजं नमः शक्तिः ।  
 तदुक्तं बीजं तारः शक्तिर्नम इति ।  
 अङ्गकॢप्ति- रुदीरितेत्यनेन द्वादशाङ्गमपि कर्त्तव्यमित्युक्तम् ।  
 तद्यथा----ॐ हृदयाय नम इत्यादि ।  
 पञ्चाङ्गन्यासस्थानेषु पञ्चाङ्गवदेव विन्यस्य नेत्रयोर्नेत्राभ्यां वौषडिति विन्यस्य ते जठराय नम इत्यादि   
षट्सु स्थानेषु न्यसेत् ।  
 तदुक्तम्----  
                  हृदादि नेत्रजठरपृष्ठबाहूरुजानुषु ।  
                  सपादेषु मनोरर्णैर्नमोन्तैर्द्वादशाङ्गकम् ॥ इति ॥  
      पद्मपादाचार्यास्तु पुरुषसत्याच्युतवासुदेव सङ्कर्षणप्रद्युम्नानिरुद्धनारायणब्रह्म-   
विष्णुनरसिंहवाराहमूर्त्तीनां द्वादशाङ्गे योगमाहुः ।  
 अन्यत्रापि----  
                  आदौ पुरुषः सत्याच्युतौ पुनर्वासुदेवपूर्वाः स्युः ।  
                  नारायणयुग्ब्रह्मा विष्णुनृसिंहौ तथा वराहश्च ॥ इति ॥३७-३९ ॥  
मूध्नी भाले दृशोरास्ये गले दोर्हृदयाम्बुजे ।  
कुक्षौ नाभौ ध्वजे जानुद्वये पादद्वये न्यसेत् ॥ ४० ॥  
      मूर्ध्नीति ।  
 मूध्नी न्यसेन्मन्त्रवर्णानिति शेषः ।  
 अयं सृष्टिन्यासः ।  
 अत्र स्थिति- संहारावपि ज्ञेयौ ।  
 यदाहुः----  
                  हृदादिकान्तावधीमं स्थितिन्यासं प्रचक्षते ।  
                  पादादारभ्य शीर्षान्तं न्यासं संहारमूचिरे ॥  
                  संहृतेर्देषसंहारः सृष्टेश्च सुतपुष्टयः ।  
                  स्थितेस्तु शान्तिविन्यासस्तस्मात् कार्यस्त्रिधा च सः ॥ इति ।  
      अन्यत्र व्यवस्थाऽप्युक्ता ।  
 यदाहुः----  
                  स्थितिन्यासो गृहस्थानामुद्दिष्टः सर्वसिद्धिदः ।  
                  प्रथमाश्रमिणां न्यास उत्पत्तिः समुदाहृतः ॥  
                  यतीनां च वनस्थानां संहारः समुदाहृतः ।  
                  विरक्तस्य गृहस्थस्य संहारोऽपि विधीयते ॥  
                  सपत्नीकवनस्थानां स्थितिन्यासो विधीयते ।  
                  विद्याथीनामथैतेषां सृष्ट्यन्तोऽपि विशिष्यते ॥ इति ।  
            अत्र सामान्यतो न्यसेदित्युक्तत्वादेषु द्वादशतत्त्वान्यपि न्यसेत् ।  
         तद्यथा---- ॐ नमः पराय जीवात्मने नमः मूर्ध्नीत्यादि ।  
       तत्त्वानि तु---- जीवप्राणधियश्चित्तं हृत्पद्मं सूर्यमण्डलम् ।  
                  चन्द्रमण्डलमग्नेश्च मण्डलं स्वकलान्वितम् ॥  
                  वासुदेवादयश्चेति तत्त्वानि द्वादशाऽवदन् ॥ इति ॥ ४० ॥  
विष्णुं शारदचन्द्रकोटिसदृशं शङ्खं रथाङ्गं गदा-  
मम्भोजं दधतं सिताब्जनिलयं कान्त्या जगन्मोहनम् ।  
आबद्धाङ्गदहारकुण्डलमहामौलिं स्फुरत्कङ्कणं  
श्रीवत्साङ्कमुदारकौस्तुभधरं वन्दे मुनीन्द्रैः स्तुतम् ॥ ४१ ॥  
      आयुधध्यानं तूर्ध्वादिदक्षयोश्चक्रपद्मे ।  
 एवं वामयोर्गदाशङ्खौ ।  
तदुक्तं हयशीर्षपञ्चरात्रे----वासुदेवं तु कुर्वीत चतुर्बाहुं सुरेश्वरम् ।  
                   दक्षिणोपरि चक्रं तु पद्मञ्चाऽधः प्रकल्पयेत् ॥  
                  वामोपरि गदा कार्या शङ्खञ्चाऽधः सुशोभनम् ।  
 इति ।  
      अत्र ध्यानानन्तरं श्रीवत्सकौस्तुभवनमालाञ्जलिमुद्राः प्रदर्शयेत् ।  
  " अञ्जल्याऽ- ञ्जलिमुद्रा स्याद्वासुदेवाभिधा च सा " इत्युक्तेः ।  
 एता अग्रिममन्त्रेऽपि दर्शनीयाः ॥ ४१॥  
वर्णलक्षं जपेन्मन्त्रं दीक्षितो विजितेन्द्रियः ।  
तत्सहस्रं प्रजुहुयात्तिलैराज्यपरिप्लुतैः ॥ ४२ ॥  
पीठे प्रागीरिते मूत्तीं मूलमन्त्रेण कल्पयेत् ।  
पूजयेद्विधिनाऽनेन वासुदेवं विधानवित् ॥ ४३ ॥  
      वर्णलक्षं द्वादशलक्षम् ।  
 दीक्षितो वैष्णवमार्गेणेत्यर्थः ।  
 सा च दीक्षा वैष्णव- तन्त्रान्नारदपञ्चरात्रादितो ज्ञेया ।  
 तत्सहस्रं द्वादशसहस्रम् ।  
 विधानविदित्यनेनोपचारोक्ता- गमश्लोकानामत्राऽवश्यकत्वं सूचितम् ॥ ४२-४३ ॥  
प्रथमावृतिरङ्गैः स्यात् वासुदेवादिभिः परा ।  
शान्त्यादिशक्तिसहितैः परा द्वादशमूत्तीभिः ॥ ४४ ॥  
चतुर्थी सुरनाथाद्यैर्वज्राद्यैः पञ्चमी मता ।  
एवं सम्पूजितो विष्णुः प्रदद्यादिष्टमात्मनः ॥ ४५ ॥  
पायसेन घृताक्तेन मन्त्रवर्णसहस्रकम् ।  
जुहुयान्मनसः शुद्ध्यै समिद्भः क्षीरभूरुहाम् ।  
तत्सङ्ख्यया पयोऽक्ताभिः सर्वपापविमुक्तये ॥ ४६ ॥  
      द्वादशमूत्तीभिरिति केशवाद्यैः ।  
 एषां ध्यानं मूलदेवतावत् ॥ ४४-४६ ॥  
हृल्लेखाबीजयुगलं रमाबीजयुगं पुनः ।  
लक्ष्म्यान्ते वासुदेवाय हृदन्तः प्रणवादिकः ॥ ४७ ॥  
चतुर्दशाक्षरो मन्त्रः प्रोक्तोऽयं सुरपादपः ।  
हृदयं शक्तिबीजाभ्यां रमाभ्यां शिर ईरितम् ॥ ४८ ॥  
लक्ष्म्यै प्रोक्ता शिखा वर्म वासुदेवाय कीत्तीतम् ।  
नमसाऽस्त्रं समुद्दष्टं सर्वं तारादि कल्पयेत् ॥ ४९ ॥  
      लक्ष्मीवासुदेवमन्त्रमाह हृल्लेखेति ।  
 हृल्लेखा भुवनेशीबीजम् ।  
 यथा हृल्लेखा- शब्देन भुवनेशी उच्यते तथा प्रागेव दशीतम् ।  
 रमा श्रीबीजम् ।  
 लक्ष्म्यन्ते लक्ष्मीपदान्ते इत्यर्थः ।  
 हृदन्तो नमोऽन्तः ।  
 ॐ ह्री� ह्री� श्री� श्री� लक्ष्मीवासुदेवाय नमः ।  
 प्रणवो बीजं माया शक्तिः ॥ ४७-४९ ॥  
विद्युच्चन्द्रनिभं वपुः कमलजावैकुण्ठयोरेकतां  
प्राप्तं स्नेहवशेन रत्नविलसद्भूषाभरालङ्कृतम् ।  
विद्या पङ्कजदर्पणं मणिमयं कुम्भं सरोजं गदा  
शङ्खं चक्रममूनि बिभ्रदमितां दिश्याच्छिरयं वः सदा ॥ ५०॥  
      विद्युदिति ।  
 एकतामिति देहार्धविभागेन ।  
 विद्यादीनि प्रथमानिदीष्टानि ।  
 पश्चादमूनि बिभ्रदित्यन्वयः ।  
 वामेष्वाद्यचतुष्टयमूर्ध्वादि दक्षेष्वन्त्यचतुष्टयमित्या- युधध्यानम् ॥ ५० ॥  
वर्णलक्षं जपेदेनं तत्सहस्रं सरोरुहैः ।  
होमं कुर्याद्विकसितैर्मधुरत्रयसंयुतैः ।  
पूजा स्याद्वैष्णवे पीठे द्वादशाक्षरवर्त्मना ॥ ५१ ॥  
पायसेन कृतो होमो लक्ष्मीवश्यप्रदायकः ।  
मधुराक्तैस्तिलैर्हुत्वा सर्वकार्याणि साधयेत् ॥ ५२ ॥  
      वर्णलक्षं चतुर्दशलक्षम् ।  
 तत्सहस्रं चतुर्दशसहस्रम् ।  
 विकसितैरिति ।  
 पूजायां कुड्मलानामपि ग्रहणादत्र विकसितैरिति विशेषोक्तिः ।  
 स्वयं विकसितस्य तु निषिद्धत्वादेव निवृत्तिः ॥ ५१-५२ ॥  
तारो हृद्विष्णवे पश्चात् ङेऽन्तः सुरपतिर्भवेत् ।  
महाबलाय ठद्वन्द्वं मनुरष्टादशाक्षरः ॥ ५३ ॥  
ऋषिरिन्दुवीराट् छन्दो देवता दधिवामनः ।  
हृदेकेन शिरो द्वाभ्यां शिखा त्रिभिरुदीरिता ॥ ५४ ॥  
कवचं पञ्चभिः प्रोक्तं नेत्रं तावद्भरक्षरैः ।  
द्वाभ्यामस्त्रमिति प्रोक्तः प्रकारोऽङ्गस्य सूरिभिः ॥ ५५ ॥  
      दधिवामनमन्त्रमाह तार इति ।  
 हृत् नमःपदम् ।  
 अत्रापि पूर्ववद्विसर्गेण सह सन्धिर्ज्ञेयः ।  
 ङेऽन्तः सुरपतिः सुरपतये ।  
 ठद्वन्द्वं स्वाहा ।  
 प्रणव श्रीबीजसम्पुटः इति केचित् ।  
 प्रणवो बीजं स्वाहा शक्तिः तावद्भिरिति पञ्चभिः ।  
 प्रकारोऽङ्गस्य सूरिभिरित्यनेन साम्प्रदायिकाः अन्यथा षडङ्गमाहुरिति सूचितम् ।  
 तद्यथा----प्रणवा- दिपञ्चभिः पदैः पञ्चाङ्गानि कृत्वा सर्वेण षष्ठमिति ॥ ५३-५५ ॥  
मूध्नी भाले दृशोर्युग्मे कर्णनासौष्ठतालुषु ।  
कण्ठे बाहुद्वये पृष्ठे हृदयोदरनाभिषु ॥ ५६ ॥  
गुह्योरुजानुयुग्मेषु जङ्घयोः पादयोर्न्यसेत् ।  
अष्टादश मनोर्वर्णान् पश्चाद्देवं विचिन्तयेत् ॥ ५७ ॥  
      मूर्ध्नीत्यादिषु सर्वत्र एकैकवर्णन्यासः ।  
 कर्णयुग्मौष्ठतालुष्वित्यपपाठः ।  
 कर्णनासौष्ठतालुष्विति पाठः ।  
 पश्चादिति पृष्ठे ।  
 मन्त्रतन्त्रप्रकाशे तु----  
                  मूध्नी दृक्श्रवणद्वन्द्वे नासायां मुखमध्यतः ।  
                  कण्ठहृद्बाहुयुग्मे च नाभौ पृष्ठे च गुह्यके ॥  
जान्वोश्च पादयोरर्णान् ।  
 इति स्थानान्युक्तानि ।  
      पश्चादित्यनेन पदन्यासोऽपि सूचितः ।  
         यदाहुः----भ्रूमध्यगलहृन्नाभिलिङ्गाधारेषु विन्यसेत् ।  
 इति ॥ ५६-५७ ॥  
मुक्तागौरं नवमणिलसद्भूषणं चन्द्रसंस्थं  
भृङ्गाकारैरलकनिकरैः शोभि वक्त्रारविन्दम् ।  
हस्ताब्जाभ्यां कनककलशं शुद्धतोयाभिपूर्णं  
दध्यन्नाढ्यं कनकचषकं धारयन्तं भजामः ॥ ५८ ॥  
      ध्यानमाह मुक्तेति ॥ ५८ ॥  
गुणलक्षं जपेन्मन्त्रं तद्दशांशं घृतप्लुतैः ।  
पायसान्नैः प्रजुहुयाद्दध्यन्नैर्वा यथाविधि ॥ ५९ ॥  
चन्द्रान्तं कल्पिते पीठे प्रागुक्ते तं समर्चयेत् ।  
मूत्तीं मूलेन सङ्कल्प्या वक्ष्यमाणविधानतः ॥ ६० ॥  
षडङ्गानि समभ्यर्च्य केसरेषु यथा पुरा ।  
अभ्यर्च्य वासुदेवादीन् ध्वजादीनर्चयेत्ततः ॥ ६१ ॥  
केशवाद्या दलाग्रेषु सुरेन्द्रादीननन्तरम् ।  
वज्रादीनि गजानष्टौ सप्तावरणमीरितम् ।  
विधानमेतद्देवस्य कीत्तीतं सुरपूजितम् ॥ ६२ ॥  
      गुणलक्षं त्रिलक्षम् ।  
 यथाविधीत्यग्रे सम्बध्यते ।  
 चन्द्रान्तमिति ।  
 रविवह्निमण्डले सम्पूज्य अन्ते चन्द्रमण्डलं पूजयेदित्यर्थः ।  
 अत्र चन्द्रमण्डलान्ता पूजा ।  
 तस्य तदासनत्वात् ।  
 तदुक्तं मन्त्रतन्त्रप्रकाशे----  
      धर्मज्ञानमये पीठे पूजयेचन्द्रमण्डलम् ।  
 इति ।  
 चन्द्रमण्डलमन्त्रोऽप्युद्धृतः ।  
                  विष्णवे सह सोमाय त्रैलोक्याप्यायनाय च ।  
                  स्वाहान्तस्तारहृत्पूर्वे मन्त्रेणैवाऽर्चयेच्च तत् ॥ इति ॥  
      एतद्यथाविधिपदेन सूचितम् ।  
 प्रागुक्ते नारायणाष्टाक्षरोक्ते पीठे वक्ष्यमाण- विधानतः तं समर्चयेदिति सम्बन्धः ।  
 यथा पुरेति चतुर्थेक्तरीत्या ।  
 वासुदेवादीन् सशक्तिकान् पूर्ववत् ।  
 ध्वजादीनित्यष्टौ प्रसिद्धदिक्क्रमेण ।  
 तदुक्तम्----  
                  ध्वजश्च वैनतेयश्च शङ्खपद्मौ दिशो गताः ।  
                   विघ्नार्यकौ तथा दुर्गा विष्वक्सेनौ विदिग्गताः ॥ इति ।  
      तत्र ग्रन्थकृता नारायणाष्टाक्षरे अग्रदक्षिणोत्तरपश्चिमादिपूजाकथनार्थम् एते एव   
वैनतेयाद्या उपदिष्टाः ।  
 केशवाद्या द्वादश दलाग्रेषु अष्टदलाद्बहिरित्यर्थः ।  
 गजानित्यष्ट- मोक्तान् स्वस्वदिक्षु ॥ ५९-६२ ॥  
पायसाज्येन जुहुयात्सहस्रं श्रियमाप्नुयात् ।  
धान्यहोमेन धान्याप्तिः शतपुष्पीसमुद्भवैः ॥ ६३ ॥  
बीजैः सहस्रसङ्ख्यातो होमो भयविनाशनः ।  
दध्योदनेन शुद्धेन हुत्वा मुच्येत दुर्गतेः ॥ ६४ ॥  
स्मृत्वा त्रैविक्रमं रूपं जपेन्मन्त्रमनन्यधीः ।  
मुक्तो बन्धाद्भवेत्सद्यो नात्र कार्या विचारणा ॥ ६५ ॥  
पट्टे सम्पाद्य देवेशं भित्तौ वा पूजयेत् सुधीः ।  
सुगन्धिकुसुमैर्नित्यं महतीं श्रियमाप्नुयात् ॥ ६६ ॥  
शतपुष्पी कान्यकुब्जभाषायां सौम्फ इति प्रसिद्धा ।  
 दुर्गतेः दारिद्र्यात् ॥ ६३-६६ ॥  
ससाध्यतारोज्ज्वलकणीकाब्ज-  
            मष्टाक्षरैरुज्ज्वलकेशराढ्यम् ।  
मन्त्राक्षरद्वन्द्वयुताष्टपत्रं  
            शिष्टार्णयुग्मोल्लसितान्त्यपत्रम् ॥ ६७ ॥  
द्वादशाक्षरसंवीतं तद्बहिर्मातृकाक्षरैः ।  
विदध्याद्वैष्णवं यन्त्रं सर्वसम्पत्प्रदायकम् ॥ ६८ ॥  
      यन्त्रमाह ससाध्येति ।  
 कणीकायां साध्यसाधककर्मसहितं प्रणवं लिखेत् ।  
 अष्टाक्षरैरिति नारायणाष्टाक्षरैः ।  
 शिष्टार्णेत्यनेनाऽन्त्यपत्रे वर्णचतुष्टयं लिखेदित्युक्तम् ।  
 तद्बहिर्मातृकाक्षरैर्वेष्टितं विदध्यादिति सम्बन्धः ।  
अस्य तन्त्रान्तरोक्तं विधानमभिधीयते----  
                  अस्य तैलो मुनिश्छन्दो जगत्यन्नप्रदो हरिः ।  
                  देवता प्रणवाद्यैश्च पदैः सर्वेण चाऽङ्गकम् ॥  
                  कर्पूरधवलं देवं निविष्टं सरसीरुहे ।  
                  सुप्रसन्नं सुनेत्रं च चारुस्मितमनोहरम् ॥  
                  दण्डं चाऽमृतकुण्डं च शरच्चन्द्रसमप्रभम् ।  
                  दधिभक्तं सोपदंशं वसुपात्रं च बिभ्रतम् ॥  
                  चिन्तयेज्जगदीशानं जगदात्तीहरं हरिम् ।  
                  दीक्षां प्राप्य शुचिर्भूत्वा जपेद् द्वादशलक्षकम् ॥  
                  तदन्ते जुहुयाद्विद्वान् पायसेन दशांशकम् ।  
                  पूजा तु वैष्णवे पीठे कर्त्तव्या साधकोत्तमैः ॥  
                  लिखेत्पद्मं सप्तदशदलं प्रणवमालिखेत् ।  
                  कणीकायां ससाध्यं तं स्वरैरावेष्टयेत् क्रमात् ॥  
                  चतुस्त्रिंशत्केसरेषु कादिक्षान्तान् लवजीतान् ।  
                  दलेषु मन्त्रवर्णाश्च ताराभ्यां वेष्टयेद्बहिः ॥  
                  श्री(स्व)बीजाभ्यां तद्बहिश्च यन्त्रं सर्वफलप्रदम् ।  
                  अस्मिन् यन्त्रे समावाह्य देवमङ्गानि पूर्ववत् ॥  
                  इष्ट्वा शक्तीश्च पत्रेषु लोकेशास्त्राणि पूजयेत् ।  
                  पूषा सुमनसा प्रीतिर्ज्येतिः सौम्या मरीचिका ॥  
                  अंशुमालिन्यङ्गिरा च शशिनी चन्द्रिका तथा ।  
                  अमोघा करुणा चैव छाया सम्पूर्णमण्डला ॥  
                  पुष्टिस्तथाऽमृता सिद्धिः शक्तयः समुदीरिताः ।  
 इति ।  
      अथ ब्रह्मयामलोक्तं यन्त्रमुच्यते----  
                  वृत्ताकारमथो कृत्वा चन्द्रमण्डलमध्यतः ।  
                  सम्यक् च विलिखेत्तारं साध्यनामसमन्वितम् ॥  
                  वारुणार्णान् लिखित्वा च साग्निमायासबिन्दुकम् ।  
                  दलैश्च सप्तदशभिः कृत्वा पद्मं सकणीकम् ॥  
                  नादिव्योमान्तमन्त्रं वै पद्मस्यैव दलेषु च ।  
                  कृत्वा यन्त्रं महाभाग समालभ्य जपेन्मनुम् ॥  
                  महारक्षा समाख्याता धारणाच्च श्रियावहम् ॥ इति ।  
      नारदकल्पोक्तं यन्त्रान्तरम्----  
                  दलैः षोडशभिर्युक्तं सतारं कणीकोज्ज्वलम् ।  
                  कलारूढदलं बाह्ये पद्ममष्टदलं लिखेत् ॥  
                  तेष्वष्टाक्षरमालिख्य तदग्रे वृत्तमालिखेत् ।  
                  अष्टादशदलं बाह्ये तेष्वप्यष्टादशाक्षरम् ॥  
                  आलिख्यान्ते च भूगेहमष्टशूलसमन्वितम् ।  
                  कोणेष्वक्षरमालिख्य वह्न्यादिषु यथाक्रमम् ॥  
                  शूलाक्षिरोगगुल्मादिगर्भस्फोटादिकानपि ।  
                  विषादिकान्नरः सम्यक् मन्त्री यन्त्रेण नाशयेद् ॥ इति ॥  
      अक्षरं ठकारम् ।  
 तन्त्रान्तरोक्तमेतदुपासककर्त्तव्यमुच्यते----  
                  नाऽश्नीयात्तण्डुलीशाकं तथा चौदुम्बरं फलम् ॥  
                  श्राद्धनां नवकं चैव भक्षयेन्न कदाचन ।  
                  पद्मपत्रे न भुञ्जीत तथा चार्कदलेष्वपि ॥  
                  तुषकार्पासबीजानि न स्पृशेच्च कदाचन ।  
                  वल्मीकं गोमयं विप्रच्छायामपि न लङ्घयेत् ॥  
                  देवाग्निगुरुपूजां च कुर्याद्भक्तिसमन्वितः ।  
 इति ॥ ६७-६८ ॥  
उद्गिरत्पदमाभाष्य प्रणवोद्गीथशब्दतः ।  
सर्ववागीश्वरेत्यन्ते प्रवदेदीश्वरेत्यथ ॥ ६९ ॥  
सर्ववेदमयाचिन्त्यपदान्ते सर्वमुच्चरेत् ।  
बोधयद्वितयान्तोऽयं मन्त्रस्तारादिरीरितः ॥ ७० ॥  
ऋषिर्ब्रह्माऽस्य सन्दिष्टश्छन्दोऽनुष्टुबुदाहृतम् ।  
देवता स्याद्धयग्रीवो वागैश्वर्यप्रदो विभुः ।  
तारेण पादैर्मन्त्रस्य पञ्चाऽङ्गानि प्रकल्पयेत् ॥ ७१ ॥  
      हयग्रीवमन्त्रमाह उद्गिरदिति ।  
 प्रणवोद्गीथेति स्वरूपम् ।  
 सर्वमुच्चरेदिति मन्त्रेऽपि द्वितीयान्तमेव ।  
 श्लोकरूपो महामन्त्रः ।  
 श्लोकादौ तारः ।  
 मन्त्रस्थहलो बीजानि स्वराः शक्तयः ।  
 वागैश्वर्यप्रद इति विनियोगोक्तिः ॥ ६९-७१ ॥  
      शरच्छशाङ्कप्रभमश्ववक्त्रं  
                  मुक्तामयैराभरणैरुपेतम् ।  
      रथाङ्गं शङ्काङ्कितबाहुयुग्मं  
                  जानुद्वयन्यस्तकरं भजामः ॥ ७२ ॥  
      ध्यानमाह शरदिति ।  
 अत्र ध्यानानन्तरमियं मुद्रा दर्शनीया----  
                  वामहस्ततले दक्षा अङ्गुलीस्तास्त्वधोमुखीः ।  
                  संरोप्य मध्यमां तासामुन्नम्याऽधो विकुञ्चयेत् ॥  
                  हयग्रीवप्रिया मुद्रा तन्मूर्त्तेरनुकारिणी ॥ इति ॥ ७२ ॥  
वर्णलक्षं जपेन्मन्त्रं कुन्दपुष्पैर्मधुप्लुतैः ।  
दशांशं वैष्णवे वह्नौ जुहुयान्मन्त्रसिद्धये ॥ ७३ ॥  
अष्टाक्षरोदिते पीठे हयग्रीवं प्रपूजयेत् ।  
बीजेन मूत्तीं सङ्कल्प्या बीजमुद्धिरयते यथा ॥ ७४ ॥  
वर्णलक्षं द्वात्रिंशल्लक्षं वैष्णवे वह्नाविति ।  
 तत्र वैष्णवपीठमभ्यर्च्येत्यर्थः ॥ ७३-७४ ॥  
वियद्भृगुस्थमर्घीशबिन्दुमद्बीजमीरितम् ।  
केसरेषु चतुर्वेदांश्चतुदीक्षु समर्चयेत् ॥ ७५ ॥  
      हयग्रीवबीजमुद्धरति वियदिति ।  
 वियत् हः ।  
 भृगुस्थं सकारस्थम् ।  
 अर्घीशः ऊकारः बिन्दुश्च तद्वत् ।  
 कल्पान्तरे चतुर्दशस्वरयुक्तमुदाहृतम् ।  
 तदुक्तं शाङ्करकल्पे----  
                  शून्यं शून्यसमायुक्तं जीवस्योपरि संस्थितम् ।  
                  अनुग्रहयुतं कृत्वा वागीशं सर्वकामदम् ॥ इति ॥  
      केचिद्रुद्रेण भूषितं कृत्वेति पठन्ति ।  
 एतद्वीजाद्यो ङेऽन्त हयग्रीवशब्द- नत्यन्तोऽष्टाक्षरो मन्त्रः ।  
 हं बीजम् ।  
 सौ शक्तिः ।  
 देवीगायत्री छन्दः ।  
 अन्यद्वक्ष्य- माणैकाक्षरविधानवत् सर्वं ज्ञेयम् ।  
 एतावपि स्वतन्त्रौ मन्त्रौ ।  
 विद्याकामेन वाक्पुटौ जप्यौ बालातार्तीयसम्पुटौ वा वश्यकामेन कामराजसम्पुटौ वा ।  
 हं बीजं सं शक्तिः ।  
 तदृष्यादिकं यथा----  
                  ब्रह्मत्रिष्टुफयग्रीवा ऋष्याद्याः परिकीत्तीताः ।  
                  षड्दीर्घयुक्तमूलेन षडङ्गविधिरीरितः ॥  
                  धवलनलिननिष्ठं क्षीरगौरं कराग्रै-  
                        र्जपवलयसरोजे पुस्तकाभीष्टदाने ।  
                  दधतममलवस्त्राकल्पजालाभिरामं  
                        तुरगवदनविष्णुं नौमि देवारिजिष्णुम् ॥  
                  वेदलक्षं जापित्वाऽन्ते तद्दशांशं हुनेद्घृतैः ।  
                  पुरोक्ते प्रयजेत् पीठे गायत्यारवाह्य पूजयेत् ॥  
                  ङेऽन्तं वागीश्वरपदं विद्महे पदमुच्चरेत् ।  
                  हयग्रीवं चे ङेऽन्तं स्याद्धीमहीति ततो वदेत् ॥  
                  तन्नोहंसःपदान्ते च प्रवदेच्च प्रचोदयात् ।  
                  प्रथमावृतिरङ्गैः स्यात् द्वितीया चाष्टभिर्हयैः ॥  
                  प्रज्ञाहयस्तथा मेधाहयः स्मृतिहयस्तथा ।  
                  विद्याहयः श्रीहयश्च वागीशीहय एव च ॥  
                  विद्याविलाससुहयो हयान्तो नादमर्दनः ।  
                  मेधादिभिस्तृतीया स्यात्ताश्च मेधा सरस्वती ॥  
                  प्रज्ञा तृतीया विजया पञ्चमी चाऽपराजिता ।  
                  तुष्टिः पुष्टिः सप्तमी स्याच्छ्रद्धा चैवाऽष्टमी मता ॥  
                  कल्पान्तरे तु लक्ष्म्याद्यास्ताश्च लक्ष्मीः सरस्वती ।  
                  रतिप्रीती कीत्तीकान्ती तुष्टिः पुष्टिस्तथाऽष्टमी ॥  
                  चतुर्थी कुमुदाद्यैस्ते कुमुदः कुमुदाक्षकः ।  
                  पुण्डरीकः सर्वनेत्रो वामनः शङ्कुकर्णकः ॥  
                  सुमुखः सुप्रतिष्ठः स्याल्लोकपालैस्तु पञ्चमी ।  
                  तदायुधैश्च षष्ठी स्यादेवं पूजा समीरिता ॥ इति ॥  
                  बीजं रेफसमायुक्तं हुङ्कारद्वयमध्यगम् ।  
                  यस्य नाम्ना जपेन्मन्त्रं मारयेत्तं न संशयः ॥  
                   हुङ्कारद्वयमध्यस्थं बीजराजं सुरेश्वरि ।  
                  विद्वेषयेज्जगत् सर्वं मासं जप्त्वा न संशयः ॥  
                   लिखेद्रोचनया भूर्जे मन्त्रं बाहौ विधारयेत् ।  
                  महारक्षा भवेदेषा सर्वदोषविनाशिनी ॥ इति ॥  
      शाङ्करकल्पोक्तं यन्त्रमुच्यते----  
                  प्रणवद्वयसंयुक्तमकारद्वयमध्यगम् ।  
                  वादिनाम लिखेद्बीजे भूर्जपत्रे हरिद्रया ॥  
                  पत्राष्टके हयग्रीवाष्टाक्षरं स्वरकेसरे ।  
                  कादि क्षान्तवृतं बाह्ये तद्बहिर्भूपुरं लिखेत् ॥  
                  वाक्स्तम्भनमिदं प्रोक्तं शरावद्वयसम्पुटे ।  
                  वेष्टितं पीतसूत्रेण मूकत्वं कुरुतेऽचिरात् ॥ इति ॥ ७५ ॥  
विदिक्ष्वङ्गस्मृतिन्यायसर्वशास्त्राणि पूजयेत् ।  
अर्चयेत् पत्रमध्येषु विधानेनाऽङ्गदेवताः ॥ ७६ ॥  
बाह्ये लोकेश्वरांस्तेषां वज्राद्यस्त्राणि संयजेत् ।  
एवं यो भजते देवं साक्षाद्वागीश्वरो भवेत् ॥ ७७ ॥  
बैल्वैः फलैः कृतो होमः श्रीकरः परिगीयते ।  
कुन्दपुष्पाणि जुहुयादिच्छन् वाक्श्रियमव्ययम् ॥ ७८ ॥  
      विदिक्ष्विति ।  
 शिक्षाकल्पव्याकरणनिरुक्तज्योतिषछन्दोरूपेभ्यः षडङ्गेभ्यो नमः स्मृतिभ्यो नमः न्यायशास्त्रेभ्यो नमः   
सर्वशास्त्रेभ्यो नमः इत्यादि प्रयोगः ।  
 विधानेनेति चतुर्थेक्ताग्नेयादिस्थानेषु पत्रमध्येष्विति चतुर्थेक्तकेसराङ्ग पूजापवादः ॥ ७६-७८ ॥  
मनुनाऽनेन सञ्जप्तं घृतं ब्राह्मीरसैः सृतम् ।  
कवितामावहेत्पुंसामनर्गलविजृम्भणाम् ॥ ७९ ॥  
वचामनेन सञ्जप्तां भक्षयेत् प्रातरन्वहम् ।  
सर्ववेदागमादीनां व्याख्याता जायतेऽचिरात् ।  
मनोरस्य समो नास्ति ज्ञानैश्वर्यप्रदोऽपरः ॥ ८० ॥  
      मनुनेति ।  
  " अकल्कोऽपि भवेत् स्नेहो यः साध्यः केवले द्रवे " इत्युक्तत्वात् ।  
 घृताच्चतुर्गुणे ब्राह्मीरसे घृतं पचेत् ।  
 घृतावशेषमुत्तार्याऽनेन सञ्जप्तं पिबेत् ॥७९-८०॥  
अनन्तोऽग्न्यासनः सेन्दुर्बीजं रामाय हृन्मनुः ।  
षडक्षरोऽयमादिष्टो भजतां कामदो मणिः ॥ ८१ ॥  
ब्रह्मा प्रोक्तो मुनिश्छन्दो गायत्रं देवता मनोः ।  
देशिकेन्द्रैः समाख्यातो रामो राक्षसमर्दनः ॥ ८२ ॥  
दीर्घभाजा स्वबीजेन कुर्यादङ्गानि षट् क्रमात् ।  
ब्रह्मरन्ध्रे भ्रुवोर्मध्ये हृन्नाभ्यन्धुषु पादयोः ।  
षडक्षराणि विन्यस्येन्मन्त्रस्य मनुवित्तमः ॥ ८३ ॥  
      राममन्त्रमाह अनन्त इति ।  
 अनन्त आकारः अग्न्यासनो रेफासनः सेन्दुः सबिन्दुः ।  
 बीजमित्यनेनैकाक्षरोऽप्ययं मन्त्र इति सूचितम् ।  
 तदुक्तम्----  
                  वह्निस्थं शयनं विष्णोरर्धचन्द्रविभूषितम् ।  
                  एकाक्षरो मनुः प्रोक्तो मन्त्रराजः सुरद्रुमः ॥ इति ।  
      अस्यर्ष्यादिकं सर्वं वक्ष्यमाणमेव ।  
 एतदर्थ उक्तः स्कन्दयामले निर्वाणखण्डे----  
                  रेफोऽग्निरहमेवोक्तो विष्णुः सोमो म उच्यते ।  
                  मध्यगस्त्वावयोर्ब्रह्मा रविराकार उच्यते ॥  
                  ज्योतींषि कवलीकृत्य त्रीण्याकाशो विभुः स्वयम् ।  
                  नादोऽभिधत्ते सन्मात्रं त्वमेव परमेश्वरम् ॥ इति ।  
      रामाय हृदित्यनेनाऽयं पञ्चाक्षरोऽपि मन्त्र इत्युक्तम् ।  
 यदाहुः----  
                  सप्रतिष्ठौ रमौ वायुर्हृत् पञ्चार्णे मनुः स्मृतः ।  
                  विश्वामित्रो मुनिः प्रोक्तः पङ्क्तिश्छन्दोऽस्य देवता ॥  
                  रामभद्रो बीजशक्ती प्रथमार्णनती क्रमात् ।  
                  भ्रूमध्ये हृदि नाभ्यन्धुपादयोवीन्यसेन् मनुम् ॥  
                  षडङ्गं पूर्ववद्यद्वा पञ्चार्णैर्मनुनाऽस्त्रकम् ।  
                  मध्ये वनं कल्पतरोर्मूले पुष्पलताकुलम् ॥  
                  लक्ष्मणेन प्रगुणितमक्ष्णः कोणेन सायकम् ।  
                  अवेक्ष्यमाणं जानक्या धृतव्यजनयेश्वरम् ॥  
                  जटाभारलसच्छीर्षं श्यामं मुनिगणावृतम् ।  
                  लक्ष्मणेन धृतच्छत्रमथवा पुष्पकोपरि ॥  
                  दशास्यमथनं प्राग्वत् ससुग्रीवविभीषणम् ।  
                  विजयार्थी विशेषेण वर्णलक्षं जपेन्मनुम् ॥ इति ।  
      मनुरिति ।  
 एवं मिलित्वा मन्त्रः षडक्षर इत्यर्थः ।  
 कामदो मणिश्चिन्तामणिरि- त्यनेनास्य विनियोगं वदता स्वबीजं विनापि बहुप्रकारं षड्वर्णत्वं बहुप्रकारं   
च सप्तवर्णत्वं सूचितम् ।  
 तदुक्तं स्कन्दयामले निर्वाणखण्डे----  
                   विश्वरूपस्य ते नाम विश्वे शब्दादि वाचकाः ।  
                  तथापि मूलमन्त्रस्ते विश्वेषां बीजमक्षयम् ॥  
                  मुक्तये प्रणवाद्योऽयं रमादिरपि भुक्तये ।  
                  वाग्भवादिस्तु वाक्सिद्ध्यै मायादिरखिलेष्टदः ॥  
                  अखिलोऽयं महाशक्तिर्मन्त्रचिन्तामणिवीभो ।  
 इति ।  
         अन्यत्र---- स्वकामशक्तिवाग्लक्ष्मी ताराद्यः पञ्चवर्णः ।  
                  षडक्षरः षड्विधः स्याच्चतुर्वर्गफलप्रदः ॥  
                  पञ्चाशन्मातृकामन्त्रवर्णप्रत्येकपूर्वकः ।  
                  लक्ष्मीवाग्मन्मथादिश्च तारादिः स्यादनेकधा ॥  
                  श्रीमायामन्मथैकैक बीजाद्यन्तगतो मनुः ।  
                  चतुर्वर्णः स एव स्यात् षड्वर्णे वाञ्छितप्रदः ॥  
                  स्वाहान्तो हुम्फडन्तो वा नत्यन्तो वा भवेदयम् ।  
                  ब्रह्मा समोहनः शक्तिर्दक्षिणामूत्तीरेव च ॥  
                  अगस्त्यः श्रीशिवः प्रोक्ता मुनयोऽत्र क्रमादिमे ।  
                  छन्दो गायत्रसञ्ज्ञं च श्रीरामश्चैव देवता ॥  
                  अथवा कामबीजादेवीश्वामित्रो मुनिर्मनोः ।  
                  छन्दो देव्यादि गायत्री रामभद्रोऽस्य देवता ॥  
            बीजशक्ती यथापूर्वम् ।  
 इति ।  
 राक्षसमर्दनः इति विशेषणं विधेयम् ।  
 रां बीजं नमः शक्तिः ।  
 तदुक्तं शौनककल्पे----  
                  जानीयात्प्रथमं वर्णं बीजं शक्तिं नतिं तथा ।  
 इति ।  
      केचन आयेति शक्तिमाहुः ।  
 दीर्घभाजा षड्दीर्घभाजा ।  
 स्वबीजेन मन्त्राद्यबीजेन।  
 क्रमादित्यनेन षड्वर्णैर्वा षडङ्गमित्युक्तम् ।  
 यदाहुः----  
                  बीजैः षड्दीर्घयुक्तैर्वा मन्त्रार्णैर्वा षडङ्गकम् ।  
 इति ।  
      अन्धु गुह्यम् ।  
 मनुवित्तम इत्यनेनैतदुक्तं भवति ।  
 पञ्चाक्षरे पादन्यासः ।  
 सप्ताक्षरे ब्रह्मरन्ध्रभ्रूमध्यकण्ठहृन्नाभिगुह्यपादेषु न्यासः ।  
 द्व्यक्षरे ब्रह्मरन्ध्रहृदोः ।  
 त्र्यक्षरे गुह्यान्तयोः ।  
 चतुरक्षरे गुह्यपादान्तयोरिति ॥ ८१-८३ ॥  
कालाम्भोधरकान्तिकान्तमनिशं वीरासनाध्यासितं  
मुद्रां ज्ञानमयीं दधानमपरं हस्ताम्बुजं जानुनि ।  
सीतां पार्श्वगतां सरोरुहकरां विद्युन्निभां राघवं  
पश्यन्तीं मुकुटाङ्गदादिविविधाकल्पोज्ज्वलाङ्गं भजे ॥ ८४ ॥  
      ध्यानमाह कालेति ।  
 वीरासनमन्त्ये वक्ष्यति ।  
 ज्ञानमुद्रालक्षणं प्राक् ।  
 अपरं वामम् ।  
 राघवं पश्यन्तीं पार्श्वगतां सीताञ्च भजे इति सम्बन्धः ।  
 अस्मिन् पाठे वक्ष्यमाणसीतामन्त्रस्यापि ध्यानमुक्तं भवति ।  
 क्वचित्पश्यन्तमिति पाठः ।  
 तदा सीतां पश्यन्तं राघवं भजे इति सम्बन्धः ।  
 उक्तञ्च----  
      वामाङ्कारूढसीतामुखकमलमिलल्लोचनं नीरदाभम् ।  
 इति ।  
 आकल्पो भूषा ।  
 अत्र ध्यानानन्तरं नारायणाष्टाक्षरोक्तां गरुडमुद्रां च दर्शयेत् ॥ ८४ ॥  
वर्णलक्षं जपेन्मन्त्रं दशांशं कमलैः शुभैः ।  
जुहुयादचीते वह्नौ ब्राह्मणान् भोजयेत्ततः ॥ ८५ ॥  
      वर्णलक्षं षट्लक्षम् ।  
 अचीते वह्नाविति रामपीठं वह्नावावाह्येत्यर्थः ॥ ८५ ॥  
पूजयेद्वैष्णवे पीठे मूत्तीं मूलेन कल्पयेत् ।  
श्रीं सीतायै द्विठान्तेन सीतां पार्श्वगतां यजेत् ॥ ८६ ॥  
      श्रीं सीतायै स्वाहा इति ।  
 अयं स्वतन्त्रोऽपि मन्त्रः ।  
            तदुक्तम्----सीतामन्त्रोऽपि कथितः स्वतन्त्रोऽङ्गपरोऽपि च ।  
 इति ।  
स्कन्दयामले निर्वाणखण्डेऽपि----  
                  ब्रह्मा गृणाति त्वच्छक्तिं देवीं वाचं त्वदाप्तये ।  
                  विष्णुर्ध्यायति त्वामेव सुषुम्णां पारमेश्वरीम् ॥  
                  सीतामुपास्ते व्योमान्तरीश्वरो बिन्दुरूपिणीम् ।  
                  सदाशिवो नादमयीं खातीतामुन्मनीं शिवः ॥ इति ।  
अस्यर्थ्यादिकमगस्तिसंहितोक्तं यथा----  
                  जनकोऽस्य ऋषिश्छन्दो गायत्रं देवता मनोः ।  
                  सीता भगवती प्रोक्ता श्रीबीजं शक्तिरन्तजौ ॥  
                  दीर्घस्वरयुजाद्येन षडङ्गानि प्रकल्पयेत् ।  
                  पूजयेद्वैष्णवे पीठे ध्यायेद्राघवसंयुताम् ॥  
                  सुवर्णाभाम्बुजकरां रामालोकनतत्पराम् ।  
                  वर्णलक्षं जपेन्मन्त्रमिष्टार्थान् साधयेत्ततः ॥ इति ॥ ८६ ॥  
अग्रे पार्श्वद्वये शार्ङ्गं शरानङ्गानि तद्बहिः ।  
हनूमन्तं ससुग्रीवं भरतं सविभीषणम् ॥ ८७ ॥  
लक्ष्मणाङ्गदशत्रुघ्नान् जाम्बुवन्तं दलेष्विमान् ।  
वाचयन्तं हनूमन्तमग्रतो धृतपुस्तकम् ॥ ८८ ॥  
यजेद्भरतशत्रुघ्नौ पार्श्वयोर्धृतचामरौ ।  
धृतातपत्रं हस्ताभ्यां लक्ष्मणं पश्चिमे यजेत् ॥ ८९ ॥  
सृष्टिं जयन्तं विजयं सुराष्ट्रं राष्ट्रवर्द्धनम् ।  
अकोपं धर्मपालाख्यं सुमन्त्रं च दलाग्रतः ॥ ९० ॥  
सर्वाभरणसम्पन्नान् लोकेशानर्चयेत्ततः ।  
तदस्त्राणि ततो बाह्ये वज्रादीनि प्रपूजयेत् ॥ ९१ ॥  
एवं पूजादिभिः सिद्धे मनौ कर्म्माणि साधयेत् ।  
जातीप्रसूनैर्जुहुयाच्चन्दनाम्भःसमुक्षितैः ॥ ९२ ॥  
राजवश्याय कमलैर्धनधान्यादिसम्पदे ।  
नीलोत्पलानां होमेन वशयेदखिलं जगत् ॥ ९३ ॥  
बिल्वप्रसूनैर्जुहुयादिन्दिरावाप्तये नरः ।  
दूर्वाहोमेन दीर्घायुर्भवेन्मन्त्री निरामयः ॥ ९४ ॥  
रक्तोत्पलहुतान्मन्त्री धनमाप्नोति वाञ्छितम् ।  
मेधाकामेन होतव्यं पलाशकुसुमैर्नवैः ॥ ९५ ॥  
तज्जप्तमम्भः प्रपिबेत्कविर्भवति वत्सरात् ।  
तन्मन्त्रितान्नं भुञ्जीत महदारोग्यमाप्नुयात् ॥ ९६ ॥  
      अग्रे पार्श्वद्वय इति व्यधिकरणे सप्तम्यौ ।  
 तेनाग्रे पुरतः पार्श्वद्वये वामदक्षिण- पार्श्वयोः शार्ङ्ग शरानिति सम्बन्धः ।  
 अनेनैतावत्पर्यन्तं मुख्यपूजेत्युक्तम् ।  
 उक्तञ्च----  
                  वामपार्श्वे त्रिकोणस्य शार्ङ्गं दक्षिणके शरान् ।  
                  शं शार्ङ्गाय नमोऽस्त्वेवं शं शरेभ्यो नमोऽस्त्विति ॥  
                  पूजानुज्ञां ततो लब्ध्वा रश्मीनङ्गान्यथो यजेत् ।  
 इति ।  
      पूजायन्त्रं तु तन्त्रान्तरोक्तं यथा----  
                  भूगृहाष्टकपत्रान्तः षट्कोणमतिसुन्दरम् ॥ इति ।  
      अत्रैव वक्ष्यमाणं धारणयन्त्रं वा ।  
 तदुक्तमगस्तिसंहितायाम्----  
                  षट्कोणादि धरण्यन्तं पूर्ववद्विलिखेदथ ।  
                  तस्य मध्ये लिखेत्तारं षट्सु कोणेष्वपि क्रमात् ॥  
                  मूलमन्त्राक्षराण्येव सन्धिष्वङ्गं च मान्मथम् ।  
                  मायां गण्डेषु किञ्जल्के स्वराणां लेखनं मतम् ॥  
                  पत्रेषु पूर्ववन् मालामन्त्रो लेख्यः क्रमेण हि ।  
                  दशाक्षरेण संवेष्ट्य काद्यानि व्यञ्जनानि च ॥  
                  दिग्विदिक्षु लिखेद्बीजे नरसिंहवराहयोः ।  
                  एतद्यन्त्रान्तरं चात्र साङ्गावरणमर्चयेत् ॥  
                  सौवर्णे राजते भूर्जे लिखित्वाऽर्चनमारभेत् ।  
 इति ।  
      अङ्गानि तद्बहिरिति आग्नेयादि षट्सु कोणेषु ॥  
        तदुक्तम्---- इष्ट्वाङ्गदेवताः षट्कोणेष्वग्निकोणादि ।  
 इति ।  
      अन्यत्रापि---- षट्कोणे प्रथमावृत्तिः स्यादङ्गैरग्नितः क्रमात् ।  
 इति ।  
      पश्चिमे देवपृष्ठभागे ।  
 अत्र हनूमन्तमित्यादि प्रथममुद्दिश्य पश्चाद्वाचयन्त- मित्यादिना यत्प्राधान्येन चतुर्णां   
सध्यानं पूजनमाह ।  
 तेनैषां चतुर्णां मन्त्रा अपि प्रधानभूता इत्यपि सूचितम् ।  
 यदगस्तिसंहितायाम्----  
                  आञ्जनेयमनुं वक्ष्ये भुक्तिमुक्त्येकसाधनम् ।  
                  प्रकाशितं शङ्करेण लोकानां हितकाम्यया ॥  
                  भूतप्रेतपिशाचादिडाकिनीब्रह्मराक्षसाः ।  
                  दृष्ट्वाऽथ प्रपलायन्ते मन्त्रानुष्ठानतत्परम् ॥  
                  प्रधानश्चाऽङ्गभूतोऽयं मन्त्रराजो ह्यनुत्तमः ।  
                  पूर्वं नमः पदञ्चोक्त्वा ततो भगवते पदम् ॥  
                   आञ्जनेयपदं ङेऽन्तं महाबलपदं तथा ।  
                  वह्निजायान्त एव स्यान् मन्त्रो हनूमतः परः ॥  
                  सर्वसिद्धिकरः प्रोक्तो मन्त्रश्चाऽष्टादशाक्षरः ।  
                  ऋषिरीश्वर एव स्यादनुष्टुप् छन्द उच्यते ॥  
                  हनूमान् देवता प्रोक्तो हं बीजं शक्तिरन्तजौ ।  
                   हनूमत्प्रीणनं चैव फलमाद्यमुदाहृतम् ॥  
                  नमो भगवते चाञ्जनेयायाऽङ्गुष्ठयोर्न्यसेत् ।  
                  रुद्रमूर्त्तय इत्येवं तर्जनीभ्यामनन्तरम् ॥  
                  वायुसुतायाऽपि तथा मध्यमाभ्यामपि स्फुटम् ।  
                  अग्निगर्भाय च तथाऽनामिकाभ्यां प्रविन्यसेत् ॥  
                  रामदूताय च पुनः कनिष्ठाभ्यां विचक्षणः ।  
                  ब्रह्मास्त्रवारणार्थाय चाऽस्त्रमन्त्रः समीरितः ॥  
                  एवं षडङ्गं च मुने कृत्वा ध्यायेदनन्यधीः ।  
                  स्फटिकाभं स्वर्णकान्तिं द्विभुजं च कृताञ्जलिम् ॥  
                  कुण्डलद्वयसंशोभिमुखाम्भोजं मुहुर्मुहुः ।  
                  अयुतं तु पुरश्चर्या रामस्याग्रे शिवस्य वा ॥  
                  पूजां तु वैष्णवे पीठे शैवे वा विदधीत वै ।  
                  आवृतिभिवीना नित्यं नक्ताशी विजितेन्द्रियः ॥ इति ।  
                  रेफपूर्वं समुद्धृत्य बिन्दुलक्ष्मणसंयुतम् ।  
                  ङेऽन्तोऽयं लक्ष्मणमनुर्नमसा च समन्वितः ॥  
                  अगस्त्य ऋषिरस्याऽथ गायत्रं छन्द उच्यते ।  
                  लक्ष्मणो देवता प्रोक्तो लं बीजं शक्तिरस्य हि ॥  
                  नमस्तु विनियोगो हि पुरुषार्थचतुष्टये ।  
                   दीर्घभाजा स्वबीजेन षडङ्गानि प्रकल्पयेत् ॥  
                  द्विभुजं स्वर्णरुचिरं तनुं पद्मनिभेक्षणम् ।  
                  धनुर्बाणकरं रामसेवासंसक्तमानसम् ॥  
                  पूजापि वैष्णवे पीठे साङ्गावरणवजीते ।  
                  सप्तलक्षं पुरश्चर्या ततः सिद्धस्तु साधयेत् ॥  
                  भरतस्यैवमेव स्याच्छत्रुघ्नस्याऽप्ययं विधिः ।  
                  अङ्गत्वेनोदिता ह्येते प्राधान्येनापि सम्मताः ॥  
                  आदौ वाऽप्यन्ततो वापि पूजायां राघवस्य तु ।  
                  एतेषामपि कर्त्तव्या पूजा भुक्तिफलेप्सुभिः ॥  
                  प्राधान्येन पृथक्त्वेन अङ्गत्वे रामपीठके ।  
                  लक्ष्मणस्तु सदा पूज्यः प्राधान्येनैव नित्यशः ॥  
                  यथा रामस्य पूजा स्यात्तथा तस्यापि नित्यशः ॥  
                  साफल्यं रामपूजाया यदीच्छेन्नियतब्रतः ॥  
                  तेन यत्नेन कर्त्तव्या लक्ष्मणस्यापि विस्तरात् ।  
                  श्रीराममन्त्रभेदास्तु बहवः सन्ति वै मुने ॥  
                  तत्साधकैः सदा कार्या सौमित्रेरपि नित्यशः ।  
                  अष्टोत्तरसहस्रं वा शतं वा सुसमाहितः ॥  
                  लक्ष्मणस्य मनुर्जप्यो मुमुक्षुभिरतन्द्रितम् ।  
                  अजप्त्वा लक्ष्मणमनुं राममन्त्रं जपन्ति ये ॥  
                  तज्जप्तस्य फलं नैव प्रयान्ति कुशला अपि ।  
                  अरिमित्रविधिः कोऽपि नैव कार्ये भवेदिह ॥  
                  यो जपेल्लक्ष्मणमनुं नित्यमेकान्तमास्थितः ।  
                  मुच्यते सर्वपापेभ्यः स कामानश्नुतेऽखिलान् ॥  
                  प्रयोगायैव मन्त्रोऽयमुपदिष्टो हि शाङ्गीणा ।  
                   सन्ध्याञ्चोपास्य विधिवन् मूलमन्त्रेण मन्त्रवित् ॥  
                  त्रिकालं नियतो भूत्वा कृतनित्यविधिः स्वयम् ।  
                  दीक्षायुतो यथान्यायं गुर्वनुज्ञापुरःसरम् ॥  
                  मुच्यते सर्वपापेभ्यो याति विष्णोः परं पदम् ।  
                  एहिकाननपेक्ष्यैवं निष्कामो योऽर्चयेद्विभुम् ॥  
                  दीक्षां प्राप्य विधानेन गुरोवीगतकल्मषात् ।  
                  आचारादिरताद्दान्ताद् गृहस्थाद्विजितेन्द्रियात् ॥  
                  तदनुज्ञानुसारेण पुरश्चर्या यथाविधि ।  
                  स सर्वान् पुण्यपापौघान् दग्ध्वा निर्मलमानसः ॥  
                  पुनरावृत्तिरहितं शाश्वतं पदमाप्नुयात् ।  
                  सकामो वाञ्छितान् लब्ध्वा भुक्त्वा भोगान् यथेप्सितान् ॥  
                  जातिस्मरश्चिरं भूत्वा याति विष्णोः परं पदम् ।  
                  यथा श्रीराममन्त्राणां प्रयोक्तुः पापसम्भवः ॥  
                  तथा नो लक्ष्मणमनोः किन्तु याति परां गतिम् ।  
                  केचिन् मुक्त्यर्थमेव स्युः केचिदैहिकसाधनाः ॥  
                  भुक्तिमुक्तिप्रदश्चाऽयमेको विज्ञायते परम् ॥ इति ॥ ८७-९६ ॥  
तारं मध्ये विलिखतु मनुं षट्सु कोणेषु सन्धि-  
ष्वङ्गं मायां स्मरमपि लिखेत्कोणगण्डेषु पश्चात् ।  
किञ्जल्केषु स्वरगणमथो पत्रमध्येषु माला-  
मन्त्रोत्थार्णान् गुहमुखमितानष्टमे पञ्च वर्णान् ॥ ९७ ॥  
दशाक्षरेण संवेष्ट्य कादिवर्णैश्च भूपुरे ।  
दिग्विदिक्षु लिखेद्बीजे नरसिंहवराहयोः ॥ ९८ ॥  
      धारणयन्त्रमाह तारमिति ।  
 मध्ये कणीकायां साध्यसाधककर्मसहितं प्रणवं लिखेत् ।  
 मनुं रामषडक्षरम् ।  
 सन्धिषु षट्सन्धिषु ।  
 अङ्गं षडङ्गमन्त्राः ।  
 कोणगण्डेषु कोणकपोलेषु ।  
 एकत्र मायाम् अपरत्र कामं लिखेत् ।  
 ततोऽष्टदलकेसरस्थाने षोडशस्वरान् लिखेत् ।  
 मालामन्त्रो वक्ष्यमाणः सप्तचत्वारिंशदक्षरः ।  
 गुहमुखमितान् षट्परिमितान् ।  
 दशाक्षरेण वक्ष्यमाणेन ।  
 कादिवर्णैः संवेष्ट्येति सम्बन्धः ।  
 भूपुरे दिग्विदिक्षु बीजे लिखेदिति सम्बन्धः ।  
 नरसिंहबीजमग्रिमपटले वक्ष्यमाणम् ।  
 वराहबीजं वाराहमन्त्रे वक्ष्यमाणम् ॥ ९७-९८ ॥  
नमो भगवते ब्रूयाच्चतुर्थ्या रघुनन्दनम् ।  
रक्षोघ्नविषदायाऽन्ते मधुरादि समीरयेत् ॥ ९९ ॥  
प्रसन्नवदनायेति पश्चादमिततेजसे ।  
बालाय पश्चाद्रामाय विष्णवे तदनन्तरम् ।  
प्रणवादि नमोऽन्तोऽयं मालामनुरुदीरितः ॥ १०० ॥  
      मालामन्त्रमाह नम इति ।  
 रघुनन्दनाच्चचतुर्थी रघुनन्दनाय ।  
 प्रसन्नवदनाय अमिततेजसे इत्यत्र न सन्धिः ।  
 सप्तचत्वारिंशदक्षराणि यन्त्रे नियमितत्वात् अयं मालामन्त्रोऽपि स्वतन्त्रः ।  
 तदृष्यादिकं यथा----  
                  मुनिः पितामहश्छन्दः सात्यनुष्टुप च देवता ।  
                  राज्याभिषिक्तो रामश्च बीजशक्ती तथा पुरा ॥  
                  तारवाक्कामबीजैश्च सम्पुटं प्रजपेदमुम् ।  
                  शिरस्याननवृत्ते च भ्रूमध्येऽक्षिद्वयेऽपि च ॥  
                  श्रोत्रयोर्घ्राणयोश्चैव गण्डयोरोष्ठयोरपि ।  
                  दन्तयोरास्यदेशे च दोःपत्सन्ध्यग्रकेषु च ॥  
                  कण्ठे स्तने हृदि द्वन्द्वे पार्श्वयोः पृष्ठदेशतः ।  
                  जठरे नाभ्यधिष्ठाने गुह्ये वर्णान् प्रविन्यसेत् ।  
                  सप्तर्त्तुसप्तदशषड्रुद्रसङ्ख्यैः षडङ्गकम् ॥  
                  उद्भिन्ननीलशकलामलकान्तिमब्ज-  
                        चापासिवाणकरमम्बुजपत्रनेत्रम् ।  
                  पीताम्बरं स्मितसुधामधुरं मुरारिं  
                        सञ्चिन्तयेन् मिथिलराजसुतासहायम् ॥  
                  जपेद्द्वादशलक्षं च ध्यात्वैवं विजितेन्द्रियः ।  
                  बैल्वैः फलैः प्रसूनैश्च पत्रैस्त्रिमधुसंयुतैः ॥  
                  मधुरत्रययुक्तेन पयोऽन्नेन सिताम्बुजैः ।  
                  होमं दशांशतः कुर्यात्तथा सर्वत्र तर्पणम् ॥  
                  प्राक्प्रोक्ते पूजयेत् पीठे मूर्त्तावावाह्य देवताम् ।  
                  प्रथमाङ्गावृतिः प्रोक्ता द्वितीया लक्ष्मणादिभिः ॥  
                  नारदाद्यैस्तृतीया स्याल्लक्ष्म्याद्याभिस्तुरीयका ।  
                  चतुदीक्स्थैश्च सृष्ट्याद्यैः पञ्चमी लोकनायकैः ॥  
                  षष्ठी वज्रादिभिः प्रोक्ता सप्तमीज्या प्रकीत्तीता ।  
                  लक्ष्मणो भरतश्चैव शत्रुघ्नश्च हनूमता ॥  
                  सुग्रीवः पञ्चमः प्रोक्तः षष्ठ उक्तो विभीषणः ।  
                  अङ्गदः सप्तमः प्रोक्तो नीलोऽष्टम उदाहृतः ॥  
                  नारदश्च वसिष्ठश्च वामदेवस्तृतीयकः ।  
                  जाबालो गौतमश्चापि भरद्वाजोऽथ कश्यपः ॥  
                  वाल्मीकिश्चाष्टमः प्रोक्तो लक्ष्मीश्चापि सरस्वती ।  
                  रतिप्रीती कीत्तीकान्ती तुष्टिपुष्टी इमाः क्रमात् ॥  
                  सृष्टिर्जयन्तविजयौ सिद्धार्थः कार्यसाधकः ।  
                  अशोकश्चैव पूर्वस्यां श्रीवत्सश्च गदा तथा ॥  
                  पाञ्चजन्यः कौस्तुभाख्यो वनमाला च दक्षिणे ।  
                  उत्तरे चक्रपद्मे च शार्ङ्गबाणाश्च खड्गकाम् ॥  
                  पश्चिमे धर्मगरुडधर्मपालसुमन्त्रकान् ॥ इति ॥ ९९-१०० ॥  
जानकीवल्लभायाऽथ भवेत् पावकवल्लभा ।  
हुमादिरेषः कथितो राममन्त्रो दशाक्षरः ॥ १०१ ॥  
      दशाक्षरोऽपि स्वतन्त्रो मन्त्रः ।  
 तदृष्यादिकं यथा----  
                  दशाक्षरोऽयं मन्त्रोऽस्य वसिष्ठः स्यादृषिवीराट् ।  
                  छन्दस्तु देवता रामः सीतापाणिपरिग्रही ॥  
                  आद्यं बीजं द्विठः शक्तिः कामेनाङ्गानि पूर्ववत् ।  
                  शिरोललाटभ्रूमध्य तालुकण्ठेषु हृद्यपि ॥  
                  नाभ्यन्धुजानुपादेषु दशार्णान् विन्यसेन्मनोः ।  
                  अयोध्यानगरे चित्रसर्वसौवर्णमण्डपे ॥  
                  मन्दारपुष्पैराबद्धविताने तोरणाञ्चिते ।  
                  सिंहासने समारूढं पुष्पकोपरि राघवम् ॥  
                  रक्षोभिर्हरिभिर्मौलैदीव्ययानगतैः शुभैः ।  
                  संस्तूयमानं मुनिभिः प्रह्वैश्च परिसेवितम् ॥  
                  सीतालङ्कृतवामाङ्कं लक्षणेनोपसेवितम् ।  
                  श्यामं प्रसन्नवदनं सर्वाभरणभूषितम् ॥  
                  ध्यानान्ते च जपेन्मन्त्रं वर्णलक्षं विचक्षणः ।  
                  दशांशं जुहुयाद्बैल्वैः फलैर्मधुरसंयुतैः ॥ इति ॥  
      अस्य पूजा षडक्षरवदेव ज्ञेया ॥ १०१ ॥  
जपादिसाधितं यन्त्रं स्वर्णपट्टादिकल्पितम् ।  
बाहुना विधृतं दद्याद्विजयश्रीपराक्रमान् ॥ १०२ ॥  
      जपादीति आदिशब्देन पूजासम्पातौ ।  
 स्वर्णपट्टादिकल्पितमित्यादिशब्देन रजत- ताम्रभूर्जपत्राणि ।  
 तत्तल्लेख्यविशेषे कालविशेषोऽपि ।  
      यदगस्तिसंहितायाम्----  
                  यावज्जीवं तु सौवर्णे रौप्ये विंशतिवाषीकम् ।  
                  भूर्जे द्वादशवर्षाणि तदर्धं ताम्रपत्रके ॥  
                  एवं लेख्यविशेषेण यन्त्रसिद्धिः प्रतिष्ठिता ॥ इति ।  
      इदं गदितं विधानं राममन्त्रस्य राम इति द्व्यक्षरस्य मन्त्रस्य ज्ञेयमिति शेषः ।  
                  वह्निर्नारायणेनाढ्यो जठरः केवलोऽपि च ।  
                  द्व्यक्षरो मन्त्रराजोऽयं भुक्तिमुक्तिफलप्रदः ॥  
                  एकाक्षरोक्तमृष्यादि स्यादाद्येन षडङ्गकम् ।  
                  तारमायारमानङ्गवाक्स्वबीजैस्तु षड्विधः ॥  
                  द्व्यक्षरो मन्त्रराजः स्यात् सर्वाभीष्टफलप्रदः ।  
                  द्व्यक्षरश्चन्द्रभद्रान्तो द्विविधश्चतुरक्षरः ॥  
                  ऋस्यादि पूर्ववत् ज्ञेयमेतेषां तु विचक्षणैः ॥ इति ॥ १०२ ॥  
गदितं राममन्त्रस्य विधानं सुरपूजितम् ।  
तारं नमो भगवते वराहपदमीरयेत् ॥ १०३ ॥  
रूपाय भूर्भुवःस्वः स्यात् पतये तदनन्तरम् ।  
भूपतित्त्वं मे पदान्ते देह्यन्ते च ददापय ॥ १०४ ॥  
वह्निजायावधिर्मन्त्रः स्यात् त्रयस्त्रिंशदक्षरः ।  
भार्गवो मुनिराख्यातश्छन्दोऽनुष्टुबुदाहृतम् ॥ १०५ ॥  
देवतादिवाराहोऽस्य मन्त्रस्य कथितो बुधैः ।  
एकदंष्ट्राय हृदयं व्योमोल्काय शिरः स्मृतम् ॥ १०६ ॥  
शिखा तेजोऽधिपतये विश्वरूपाय वर्म च ।  
महादंष्ट्राय शस्त्रं स्यात् पञ्चाङ्गमिति कल्पयेत् ॥ १०७ ॥  
      एवं महाकपिलनारदहयशीर्षपञ्चरात्रस्कन्दयामलवैष्णवतन्त्रप्रोक्तमन्त्र चतुष्टय- मुक्त्वा   
राममन्त्रयन्त्रे नरसिंहवराहयोरुद्दिष्टत्वात् तत्र नरसिंहे बहुवक्तव्यत्वादादौ वाराहमन्त्रमुद्धरति तारमिति ।  
 वह्निजाया स्वाहा ।  
 हुं बीजं स्वाहा शक्तिः ।  
      तत्र मन्त्रार्थेन विनियोगोक्तिः ॥ १०३-१०७ ॥  
आपादं जानुदेशाद्वरकनकनिभं नाभिदेशादधस्तान्  
मुक्ताभां कण्ठदेशात्तरुणरविनिभं मस्तकान्नीलभासम् ।  
ईडे हस्तैर्दधानं रथचरणदरौ खड्गखेटौ गदाख्यां  
शक्तिं दानाभये च क्षितिचरणलसद्दंष्ट्रमाद्यं वराहम् ॥१०८॥  
      ध्यानमाह आपादमिति ।  
 रथचरणं चक्रम् ।  
 दरः शङ्खः ।  
 गदाख्यां गदाम् ।  
 क्षितिः पृथिवी तस्याश्चरणो मूलं तत्र लसन्ती दंष्ट्रा यस्य तम् ।  
 दंष्ट्रालग्नभूमिमित्यर्थः ।  
 दक्षाद्यूर्ध्वयोराद्ये तदधोधस्थयोरन्योन्य इत्यायुधध्यानम् ।  
 अत्र ध्यानानन्तरमिदं मुद्राद्वयं दर्शनीयम् ।  
 तल्लक्षणं यथा----  
                  वामहस्तमथोत्तानं कृत्वा देवस्य चोपरि ।  
                  नामयेदिति सम्प्रोक्ता मुद्रा वाराहसञ्ज्ञिता ॥ इति ॥  
                  दक्षहस्तं चोर्ध्वमुखं वामहस्तमधोमुखम् ।  
                  अङ्गुल्यग्रन्त संयुक्तं मुद्रा वाराहसञ्ज्ञिता ॥ इति ॥ १०८ ॥  
लक्षमेकं जपेन्मन्त्रं मधुराक्तैः सरोरुहैः ।  
जुहुयात्तद्दशांशेन पीठे विष्णोः प्रपूजयेत् ॥ १०९ ॥  
मूत्तीं मूलेन सङ्कल्प्या वक्ष्यमाणविधानतः ।  
पूर्वादिषु चतुदीक्षु हृदाद्यङ्गानि पूजयेत् ॥ ११० ॥  
अस्त्रं कोणेष्वधश्चोर्ध्वं चक्राद्यस्त्राणि तद्बहिः ।  
चक्रं शङ्खमसिं खेटं गदां शक्तिं वराभये ॥ १११ ॥  
सम्पूज्य बाह्ये लोकेशान् बहिरस्त्राणि संयजेत् ।  
ध्यानाद्देवो धनं दद्याज्जपात् दद्याद्वसुन्धराम् ।  
प्रयच्छेज्जपपूजाद्यैर्धनधान्यमहीश्रियः ॥ ११२ ॥  
      विष्णोः पीठे वक्ष्यमाणविधानतः पूजयेद्वराहमिति शेषः ।  
 पूर्वादीति चतुर्थेक्ताग्नेयादिस्थानापवादः ।  
 तद्बहिरिति पत्रमध्येषु ॥ १०९-११२ ॥  
रवौ सिंहगतेऽष्टम्यां शुक्लपक्षे सितां शिलाम् ।  
पञ्चगव्येषु निक्षिप्य स्पृष्ट्वा तमयुतं जपेत् ॥ ११३ ॥  
      सिंहेति मेषचापयोरप्युपलक्षणम् ।  
 उक्तञ्च नारायणीये----  
                  शुक्लाष्टम्यां रवौ मेषसिंहचापगते खनेत् ।  
 इति ।  
      सितां शिलामिति ।  
 फलाधिकाम् ।  
 दशपलमितां बिल्वपात्रादिस्थामिति पद्मपादाचार्याः ॥ ११३ ॥  
उत्तराभिमुखो भूत्वा तां शिलां निखनेद्भुवि ।  
शत्रुचौरमहाभूतैः कृतां बाधां प्रणाशयेत् ॥ ११४ ॥  
      निखनेदिति ।  
 भूबीजसहितं वराहमन्त्रं जपन्निति ज्ञेयम् ।  
 तदुक्तमाचार्यैः----  
                उदग्वक्त्रो मन्त्री मनुजपरतः स्थापयतु ताम् ।  
 इति ॥ ११४ ॥  
भानूदये भौमवारे साध्यक्षेत्रात्समाहरेत् ।  
मृत्तिकां सञ्जपन्मन्त्री तां पुनवीभजेत् त्रिधा ॥ ११५ ॥  
चूल्ल्यामेकां समारोप्य पाकपात्रे तथापरम् ।  
गोदुग्धे परमालोड्य शोधितांस्तण्डुलान् क्षिपेत् ॥ ११६ ॥  
संस्कृतेऽग्नौ पचेत्सम्यक् चरुं मन्त्री जपन्मनुम् ।  
अवतार्य चरुं पश्चादग्नौ देवं यथाविधि ॥ ११७ ॥  
धूपदीपादिकैरिष्ट्वा पुनराज्यप्लुतं चरुम् ।  
जुहुयादेधिते वह्नौ यावदष्टोत्तरं शतम् ॥ ११८ ॥  
एवं सप्तारवारेषु जुहुयात् क्षेत्रसिद्धये ।  
प्रातःकाले भृगोर्वारे मृदं साध्यमहीतलात् ॥ ११९ ॥  
आदाय हविरापाद्य पूर्ववज्जुहुयात् सुधीः ।  
विरोधो नश्यति क्षेत्रे सह चौराद्युपद्रवैः ॥ १२० ॥  
राजवृक्षसमुत्थाभिः समिद्भर्मनुनाऽमुना ।  
त्रिसहस्रं प्रजुहुयात्तस्य स्युः सर्वसम्पदः ॥ १२१ ॥  
शालिभिर्जुहुयान्मन्त्री नित्यमष्टोत्तरं शतम् ।  
समृद्धैर्धान्यसङ्घातैः शोभते तस्य मन्दिरम् ॥ १२२ ॥  
तावदाज्येन जुहुयात् मण्डलात् स्वर्णमाप्नुयात् ।  
लाजैः कन्यामवाप्नोति मध्वक्तैर्निजवाञ्छितम् ॥ १२३ ॥  
मधुरत्रयसंयुक्तैर्जुहुयादुत्पलैर्नवैः ।  
महतीं श्रियमाप्नोति मण्डलात्पूर्वसङ्ख्यया ॥ १२४ ॥  
      मन्त्रीत्यनेन भूबीजसाहित्यमुक्तमिति पद्मपादाचार्याः ।  
 निखननमभिजित्येव ।  
  " क्षेत्रमध्येऽभिजित्काले " इत्युक्तेः ।  
 साध्यक्षेत्राज्जिघृक्षितात् ।  
 सञ्जपन्निति सर्वत्र सम्बध्यते ।  
 समा (सञ्जपेदित्यत्र सम्पदेन) भूबीजयोग उक्तः ।  
 सम्यक् संस्कृतेऽग्नौ चरुं पचेदिति सम्बन्धः ।  
 तत्र सम्यगित्यनेन अष्टादशसंस्कारादि महागणपति मन्त्रहोमान्त- मित्युक्तं भवति ।  
 मन्त्रीत्यनेन भूबीजयोगः ।  
 होमेऽपि तद्बीजयोगो ज्ञेयः ।  
 यथा विधीत्यनेनाग्नौ मण्डूकादि पुष्पान्तं समभ्यर्च्येत्युक्तम् ।  
 आदिशब्देन नैवेद्यग्रहणम् ।  
 पुनरनन्तरम् ।  
 आरो भौमः ।  
 हविरापाद्येति चरुं कृत्वा ।  
 पूर्ववद्धविरापाद्य पूर्ववत् जुहुयादित्यनेन भौमवारप्रयोगोक्तक्रमेणाष्टोत्तरशतमित्युक्तम्।  
 नवैरित्यनेनान्यत्र पर्युषित- ग्रहणमपि ।  
 अत्र तु न तथेत्युक्तम् ।  
 पूर्वसङ्ख्यया त्रिसहस्रमित्यादि ॥ ११५-१२४ ॥  
मध्ये बीजं सतारं दहनपुरयुगे चक्रवर्णान् षडस्रे-  
      ष्वालिख्याऽङ्गानि सन्धिष्वथ करणदलैरम्बुजं केसरेषु ।  
अष्टार्णान् पत्रमध्ये लिखतु वसुमितान् मन्त्रवर्णांश्चतुर्थे  
      शिष्टं पत्रे पुरस्ताद्वसुदलकमले केसरस्थस्वराढ्ये ॥ १२५ ॥  
मन्त्रार्णान् देवसङ्ख्यान् दलमनु विलिखेदन्त्यमन्न्येऽथ बाह्ये  
      किञ्जल्कैः कादिवर्णैवीकसितकमले षोडशारे यथावत् ।  
मन्त्रार्णान् युग्मशस्तच्चरमदलगतं शिष्टवर्णं लिखित्वा  
      तारक्ष्माकोलबीजैस्तदनु परिवृतं साध्यनामार्णमध्यैः ॥१२६॥  
दभीतैः साध्यनामार्णैर्मन्त्रवर्णैर्वृतं बहिः ।  
भूबिम्बेनाऽस्य कोणेषु भूबीजं साध्यसंयुतम् ।  
अष्टशूलेषु वाराहं भूबीजसहितं लिखेत् ॥ १२७ ॥  
      यन्त्रमाह मध्य इति ।  
 दहनपुरयुगे परस्परव्यतिभिन्ने षट्कोणे मध्ये व्यधिकरणे सप्तम्यौ ।  
 तत्र सतारं सप्रणवं साध्यसाधकनामकर्मसहितं बीजं वक्ष्यमाणं वाराहं लिखेत् ।  
 अत्र तारः चक्रमन्त्रस्थ इति ज्ञेयम् ।  
 षडस्रेषु षट्कोणेषु ।  
 चक्रवर्णान् वक्ष्यमाणप्रणवव्यतिरिक्तचक्रमन्त्रार्णान् ।  
 अङ्गानि सन्धिषु चक्रमन्त्रषडङ्गानीति सम्प्र- दायविदः ।  
 रन्ध्रेष्वङ्गमनूनपीत्यस्य प्रपञ्चसारपद्यस्य व्याख्याने पद्मपादाचार्यैः चक्र- मन्त्रषडङ्गानीति व्याख्यातम् ।  
 करणदलैश्चतुर्दलैः ।  
 अष्टार्णान्नारायणाष्टार्णान् ।  
 एकैकस्मिन् केसरे वर्णद्वयक्रमेण मन्त्रवर्णान् वाराहमन्त्रार्णान् ।  
 वसुमितानष्टमितान् ।  
 चतुर्थपत्रे नव वर्णाः ।  
 यथावदिति ।  
 अत्र पत्रादीति सर्वत्र सम्बध्यते ।  
 तारः प्रणवः ।  
 क्ष्मा भूबीजं महागणपतिपटले उद्धृतम् ।  
 कोलबीजं वक्ष्यमाणं वाराहबीजम् ।  
 एतैः किंविशिष्टैः साध्यनाम्नोऽक्षराणि मध्ये येषां तैर्वेष्टयेत् ।  
 एतेन साध्यनामाक्षर- परिपुटितत्वं बीजानामुक्तं भवति ।  
 तदुक्तमाचार्यैः----  
                  तारमहीकोलार्णैः प्रवेष्टयेत् साध्यपरिपुटितैः ।  
 इति ।  
      मन्त्रवर्णैर्दभीतैः साध्यनामार्णैः वृतमिति सम्बन्धः ।  
 दभीतलक्षणं त्रयोविंशे वक्ष्यति ।  
  " तद्बाह्ये मनुवर्णैवीदभीताभिश्च साध्यपदलिपिभिः " इत्याचार्येक्तेः बहिर्भू- बिम्बेन वृतमिति सम्बन्धः ।  
 अष्टशूलेष्विति वद्धीताष्टरेखाग्रकृतेषु ।  
 तत्र मध्यरेखाया दक्षे वाराहं वामे भूबीजं लिखेदिति सम्प्रदायः ॥ १२५-१२७ ॥  
सार्घीशबिन्दुगगनं बीजं वाराहमीरितम् ।  
रोचनागुरुकर्पूरलाक्षाकुङ्कुमचन्दनैः ॥ १२८ ॥  
गोमयाम्भसि सम्पिष्टैलीखेद्यन्त्रं शुभे दिने ।  
लेखन्या हेममया च सर्वकामप्रसिद्धये ॥ १२९ ॥  
स्वर्णपट्टे लिखेद्यन्त्रं राज्यश्रीसमवाप्तये ।  
ग्रामसिद्धयै च रजते ताम्रपट्टे धनाप्तये ॥ १३० ॥  
भूर्जपत्रे निजेष्टाप्त्यै क्षौमे भूसिद्धे लिखेत् ।  
जपपूजादिभिः सिद्धं यन्त्रं कुर्यान्निजेप्सितम् ॥ १३१ ॥  
ग्रामपत्तनराष्ट्रेषु यन्त्रमेतत् सुसाधितम् ।  
निखनेच्छुभवारादौ साङ्गं दिक्षु समर्चयेत् ॥ १३२ ॥  
क्षुद्रापमृत्युचौरादि भूतव्यालमहाभयैः ।  
न शक्यते परं द्रष्टुं तं देशं देवताबलात् ॥ १३३ ॥  
      वाराहबीजमुद्धरति सार्घीशेति ।  
 गगनं हः अर्घीशः ऊकारः बिन्दुरेतद्युतम् ।  
 अयमपि स्वतन्त्रो मन्त्रः ।  
 अस्यर्ष्यादिकं यथा ।  
                  हयग्रीव ऋषिः प्रोक्तश्छन्दस्त्रिष्टुप् च देवता ।  
                  वराहो दीर्घयुक्तेन षडङ्गानि च कल्पयेत् ।  
                  ध्यानपूजादिकं सर्वमस्य वाराहमन्त्रवत् ॥ इति ।  
      कल्पान्तरे तु भूरित्युद्धृतम् ।  
 तदुक्तम्----  
                  नाभिर्वामश्रवाः सर्गी तस्य बीजमिहोच्यते ।  
 इति ।  
      जपपूजादिभिरित्यादिशब्देन सम्पातः ।  
 तदुक्तम्----  
                  मन्त्रं सञ्जप्तमेतद्घृतकृतसम्पातपातं करोतीति ।  
      सुसाधितमिति जपपूजासम्पातैः ।  
 शुभवारादावित्यादिशब्देन स्थिरराश्यादाविति ज्ञेयम् ।  
 साङ्गं दिक्षु समर्चयेत् इत्यस्य अयमभिप्रायः ।  
 आत्मानं वाराहरूपं ध्यात्वा तत्र यन्त्रे वाराहमावाह्य सम्पूज्य पूजोक्तक्रमेण हृदयादीनि पूर्वादि चतुदीक्षु   
सम्पूज्य अस्त्रं दिक्षु ऊर्ध्वाधश्च पूजयेदिति ।  
 तदुक्तम्----  
            मन्त्री समास्थाय वराहरूपं साध्यप्रदेशे निखनेच्च यन्त्रम् ।  
            स्थिराख्यराशावभिवाह्य कोलमङ्गानि दिक्षु क्षिपतां यथावत् ॥ इति ।  
      परमत्यर्थम् ।  
 अस्याऽष्टाक्षरोऽपि मन्त्रः प्रसङ्गेन प्रकाश्यते----  
                  अष्टाक्षरे महामन्त्रे शाखादिः प्रथमाक्षरम् ।  
                  द्वितीयं व्याहृतिस्तस्माद्वाराहाय हृदं ततः ॥ इति ।  
      अस्य ब्रह्मा ऋषिः जगती छन्दः श्रीवाराहो देवता ।  
 भं बीजम् ।  
 ॐ शक्तिः ।  
 ध्यानम्----  
            कृष्णाङ्गं त्वतिनीलवक्त्त्रनलिनं पद्मस्थितं स्वाङ्कग-  
                  क्षौणीशक्तिमुदारबाहुभिरथो शङ्खं गदामम्बुजम् ।  
            चक्रं बिभ्रतमुग्रकान्तिमनिशं देवं वराहं भजे  
                  भूलक्ष्मीरतिकान्तिभिः परिवृतं चर्मासिसन्दीप्तिभिः ॥ इति ।  
      शेषं समानम् ।  
 अस्य यन्त्रद्वयमुच्यते----  
                  चतुर्दले मध्यबीजे केसरेऽष्टाक्षरं मनुम् ।  
                  दलेष्वग्रसमस्ताश्च समस्ता व्याहृतीलीखेत् ॥  
                  केसरेषु स्वरानष्ट पत्रे नारायणं मनुम् ।  
                  दन्तसङ्ख्यदले कादीन् पत्रेष्वानुष्टुभं मनुम् ॥  
                  हक्षेतिनाम्ना परितस्ततः पाशाङ्कुशावृतम् ।  
                  स्मरणाद्धारणात्तस्य सर्वमिष्टफलं लभेत् ॥ इति ।  
              तथा---- मध्ये बीजे तथाऽष्टारे तदीयाष्टाक्षरं लिखेत् ।  
                  बहिर्द्व्यष्टारपद्मे तु मन्त्रानुष्टुभमालिखेत् ॥  
                  द्वन्द्वरूपेण तच्चक्रं वाराहमिति विश्रुतम् ।  
                  यद्यत्कामयते मन्त्री सर्वमेतेन साधयेत् ॥ इति ।  
        मन्त्रस्तु---- परजात महाराव वराहाङ्गाऽवनेर्धव ।  
                  वर्द्धते योऽन्वहं देवं वन्देऽहं वालिजाधवम् ॥  
      इति ॥ १२८-१३३ ॥  
हृदयं भगवत्यै स्याद्धरण्यै तदनन्तरम् ।  
धरण्यन्ते धरेद्वन्द्वे द्विठान्तोऽयं ध्रुवादिकः ॥ १३४ ॥  
एकोनविंशत्यर्णाढ्यं धराहृदयमीरितम् ।  
वराहोऽस्य मुनिः प्रोक्तश्छन्दो निवृदुदाहृतम् ॥ १३५ ॥  
देवता सर्वभूतानां प्रकृतिर्वसुधा मता ।  
हृदयं त्रिभिराख्यातं चतुभीः शिर ईरितम् ॥ १३६ ॥  
त्रिभिः शिखा समुद्दष्टा कवचं पञ्चभिर्मतम् ।  
द्वाभ्यां नेत्रं समाख्यातं द्वाभ्यामस्त्रं पुनर्भवेत् ।  
मन्त्रवर्णैः षडङ्गानि कुर्यादेवं विधानवित् ॥ १३७ ॥  
      वराहमन्त्रप्रसङ्गात् धरणीमन्त्रमाह हृदयमिति ।  
 हृदयं नमःपदम् ।  
 अत्रापि पूर्ववद्विसर्गेण सह सन्धिर्ज्ञेयः ।  
 प्रणवो बीजं स्वाहा शक्तिः ।  
 विधानवित् इत्यनेन शाक्तषडङ्गमुद्राभिरित्युक्तम् ॥ १३४-१३७ ॥  
श्यामां विचित्रांशुकरत्रभूषणां  
            पद्मासनां तुङ्गपयोधरानताम् ।  
इन्दीवरे द्वे नवशालिमञ्जरीं  
            शुकं दधानां वसुधां भजामहे ॥ १३८ ॥  
लक्षमेकं जपेन्मन्त्री धराहृदयमादरात् ।  
ससपीषा पायसेन जुहुयात्तद्दशांशतः ॥ १३९ ॥  
      दक्षाद्यूर्ध्वयोराद्ये तदधस्थयोरन्ये इत्यायुधध्यानम् ॥ १३८-१३९ ॥  
तां विष्णोः पूजयेत्पीठे वक्ष्यमाणविधानतः ।  
अङ्गानि पूजयेदादौ भूवह्निजलमारुतान् ॥ १४० ॥  
दिक्पत्रेषु समभ्यर्च्य कोणपत्रेषु तत्कलाः ।  
आशापालाः पुनः पूज्या वज्राद्यस्त्रसमन्विताः ॥ १४१ ॥  
एवं सिद्धमनुर्मन्त्री साधयेत् स्वमनोरथान् ।  
मधुरत्रयसंयुक्तैर्जुहुयादरुणोत्पलैः ॥ १४२ ॥  
सहस्रं भूसमृद्धिः स्यात्तथा नीलोत्पलैः शुभैः ।  
प्रियङ्गुपुष्पैर्मध्वक्तैर्धनधान्यमहीश्रियः ॥ १४३ ॥  
मञ्जरीं शालिसम्भूतां मधुरत्रयलोलिताम् ।  
जुहुयात्साधिते वह्नौ मण्डलात् स्याद्धरापतिः ॥ १४४ ॥  
      विष्णोरिति ।  
 ग्लौ� वसुन्धरायोगपीठाय नम इति पीठमन्त्रः ।  
 अनेनैव बीजेन मूत्तीकल्पनं ज्ञेयम् ।  
 दिक्पत्रेषु अग्रपृष्ठदक्षोत्तरेषु ।  
 कोणपत्रेषु इत्यत्राऽऽग्नेयादिषु ।  
 तत्कलाः इति निवृत्तिप्रतिष्ठाविद्याशान्तयः ।  
 स्वमनोरथा नित्यनेन पृथ्वीप्राप्तौ स्वबीजयोगः ।  
 धनधान्यलाभे श्रीयोगः ।  
 कीर्त्तौ शक्तियोगोऽन्यत्र वराहबीजयोगोऽपि सूचितः ॥ १४०-१४४ ॥  
शुक्रवारे दिनमुखे गृहीत्वा साध्यभूमृदम् ।  
तामम्भसि विनिक्षिप्य शोधितेऽत्र चरुं पचेत् ॥ १४५ ॥  
पयोघृताभ्यां सहितं जुहुयात्तं हुताशने ।  
षण्मासं शुक्रवारेषु हुत्वैवं प्राप्नुयान्महीम् ॥ १४६ ॥  
धरामेवं भजन्मन्त्री पशुरत्नधनादिभिः ।  
धरायाः वल्लभः स स्यान्नात्र कार्या विचारणा ॥ १४७ ॥  
 ॥ इति श्रीमद्लक्ष्मणदेशिकेन्द्रविरचिते शारदातिलके  
पञ्चदशः पटलः समाप्तः ॥ १५ ॥  
ब्थ् " बि  
  
      शुक्रवार इति ।  
 तामम्भसीति तृतीयांशम् ।  
 दुग्धे वा ।  
 तत्रैकमंशं चुल्ल्यामेकं पात्रे इति ज्ञेयम् ॥ १४५-१४७ ॥  
॥ इति श्रीराघवभट्टविरचित-शारदातिलकटीकायां सत्सम्प्रदायकृतव्याख्यायां  
पदार्थादर्शाभिख्यायां पञ्चदशः पटलः ॥ १५ ॥  
ब्थ् " बि  
  
  
  