+++
title = "२०"

+++
अथ विंशः पटलः  
  
अथाऽभिधास्ये विधिवदघोरास्त्रमनुत्तमम् ।  
यस्य संस्मरणादेव सर्वे नश्यन्त्युपद्रवाः ॥ १ ॥  
माया स्फुरद्वयं भूयः प्रस्फुरद्वितयं ततः ।  
घोरघोरतरेत्यन्ते तनुरूपपदं पुनः ॥ २ ॥  
चटयुग्मं तदन्ते स्यात् प्रचटद्वितयं ततः ।  
कहयुग्मं वमद्वन्द्वं ततो बन्धयुगं पुनः ॥ ३ ॥  
घातयद्वितयं वर्म फडन्तः समुदाहृतः ।  
एकपञ्चाशदर्णेऽयमघोरास्त्रमहामनुः ॥ ४ ॥  
अघोरोऽस्य मुनिः प्रोक्तश्छन्दस्त्रिष्टुबुदाहृतम् ।  
अघोररुद्रः सन्दिष्टो देवता मन्त्रवित्तमैः ॥ ५ ॥  
हृदयं पञ्चभिः प्रोक्तं शिरः षड्भिरुदाहृतम् ।  
शिखा दशभिराख्याता तावद्भः कवचं मतम् ॥ ६ ॥  
वसुवर्णैः स्मृतं नेत्रं मासार्णैरस्त्रमीरितम् ।  
मूर्धनेत्रास्यकण्ठेषु हृन्नाभ्यन्धूरुषु क्रमात् ॥ ७ ॥  
जानुजङ्घापदद्वन्द्वे रुद्रभिन्नाक्षरैर्न्यसेत् ।  
पञ्चभिश्च पुनः षड्भिर्द्वाभ्यामष्टभिरक्षरैः ॥ ८ ॥  
चतुर्वर्णैः षडर्णैश्च करणैः करणैः पुनः ।  
चतुभीः षड्भिरक्षिभ्यां वर्णभेदोऽयमीरितः ॥ ९ ॥  
      मन्त्रमुद्धरति मायेति ।  
 माया शक्तिबीजम् ।  
 तनुरूपेति स्वरूपम् ।  
 वर्म हुम् ।  
 महामनुरित्यनेन कामनाविशेषे तत्तद्धोजान्तत्वमुक्तम् ।  
 यदाहुः----  
                  हुमन्तः स्तम्भने मन्त्रः क्रोमाकृष्टौ समापने ।  
                  वषडन्तः संवनने नमोऽन्तो विषनाशने ॥  
                  ग्रहचौररिपुध्वंसे हुं क्रोमन्तो विधीयते ।  
                  शक्त्यन्तश्चाऽखिलेष्टाप्त्यै क्षौमन्तो मारणे भवेत् ॥  
                  फडन्तो भूतसंहारे मन्त्रोऽयं कल्पपादपः ॥ इति ।  
      ईश्वरकल्पे तु प्रस्फुरद्वयबन्धद्वयवजीतः एकचत्वारिंशदक्षर उद्धृतः।  
 मन्त्रस्थ- हलो बीजानि ।  
 स्वराः शक्तयः ।  
 हुं बीजं ह्रों शक्तिरिति पद्मपादाचार्याः ।  
 मन्त्रवित्त- मैरित्युत्तरत्र सम्बध्यते ।  
 तेनाऽङ्गमन्त्रेषु एकादशभागेष्वपि प्रत्येकं प्रणवमाया- बीजयोगः सूचितः।  
 पद्मपादाचार्यसम्मतेः ।  
 तावद्भिर्दशभिः ।  
 वसुवर्णैरष्टार्णैः ।  
 मासा- र्णैर्द्वादशभिः ।  
 क्वचिदन्त्यार्णैरिति पाठः ।  
 तदा अवशिष्टाक्षरैरित्यर्थः ।  
 रुद्रभिन्नेति एकादशधा भिन्नैः ।  
 तमेव भेदमाह ।  
 पञ्चाभिरिति ।  
 करणैः चतुभीः ॥ १-९ ॥  
सजलघनसमाभं भीमदंष्ट्रं त्रिनेत्रं  
            भुजगधरमघोरं रक्तवस्त्राङ्गरागम् ।  
परशुडमरुखड्गान् खेटकं बाणचापौ  
            त्रिशिखिनरकपाले बिभ्रतं भावयामि ॥ १० ॥  
      ध्यानमाह सजलेति ।  
 दक्षैर्भुजैः परशुखड्गबाणशूलानि वामैरन्यान्येवमायुध-  
ध्यानम् ॥ १० ॥  
अभिचारे ग्रहध्वंसे कृष्णवर्णे भवेद्विभुः ।  
वश्ये कुसुम्भसङ्काशो मुक्तौ चन्द्रसमप्रभः ॥ ११ ॥  
      ग्रहध्वंसे ग्रहवैकृते ।  
 यदाहुः---- " कृष्णोऽभिचारग्रहवैकृते च " इति ।  
 अभिचार इत्याद्युपलक्षणम् ।  
 तेन कामनाविशेषे ध्यानविशेषा अपि ज्ञेयाः ।  
 यदाहुः----  
                  सहस्राब्धिरवं हस्तैर्धनुः पञ्चशतैरपि ।  
                  सन्धायाकृष्य च शरान् विमुञ्चान्तमनारतम् ॥  
                  धावन्तं रिपुसेनायां वमद्विद्युद्घनोपमम् ।  
                  ज्वलत्पिङ्गोर्ध्वकेशं च गजचर्मावगुण्ठितम् ॥  
                  ध्यायेन्नाशाय सैन्यानामरातीनां महास्वनम् ।  
                  त्रिपादहस्तनयनं नीलाञ्जनचयोपमम् ॥  
                  शूलासिशूचीहस्तं च घोरदंष्ट्राट्टहासिनम् ।  
                  घोरापस्मृतिनाशाय ग्रहशान्त्यै विचिन्तयेत् ॥  
                  धावन्तं वैरिणं पश्चादत्युग्रं सधनुःशरम् ।  
                  ध्यायेदुच्चाटनायाऽरेः स तु देशान्तरं व्रजेत् ॥  
                  खड्गं खेटं तथा घण्टां वेतालं शूलमेव च ।  
                  कपालं चापि बिभ्राणं पिङ्गोर्ध्वकचभीषणम् ॥  
                  भूतप्रेतादिनाशाय ध्यायेद्भीमाट्टहासिनम् ।  
                  सीताब्जशीतांशुपुटमिन्दुकान्तेन्दुवर्चसम् ॥  
                  आशाम्बरं व्याघ्रनखप्रमुखैर्बालभूषणैः ।  
                  अलङ्कृताङ्गं द्विभुजं त्रिवर्षार्धकरूपिणम् ॥  
                  कम्राङ्गं सुमुखं सौम्यं नीलकुञ्चितकुन्तलम् ।  
                  स्मरन्नेवमघोरं यः स मृत्युविजयी भवेत् ॥  
                  तप्तजाम्बूनदनिभं शूलखड्गवराभयम् ।  
                  रक्तारविन्दवसतिं स्मरन्नुच्चैः श्रियं लभेत् ॥ इति ॥ ११ ॥  
लक्षमेकं जपेन्मन्त्रं घृतसिक्तैस्तिलैः शुभैः ।  
तद्दशांशं प्रजुहुयान्मन्त्री मन्त्रस्य सिद्धये ॥ १२ ॥  
            शुभैरित्यनेनाऽवकरं दूरीकृत्य प्रक्षाल्य शोषितैरित्युक्तम् ॥ १२ ॥  
शैवे सम्पूजयेत्पीठे षट्कोणान्तस्थपङ्कजे ।  
अङ्गपूजां केसरेषु कृत्वा पत्रेषु तत्परम् ॥ १३ ॥  
परशुं डमरुं खड्गं खेटं बाणं च कार्मुकम् ।  
शूलं कपालं प्रयजेदष्टास्त्राण्यस्य देशिकः ॥ १४ ॥  
दलाग्रेषु ततः पूज्या ब्राह्म्याद्याः प्रोक्तलक्षणाः ।  
लोकेशान् पूजयेत्पश्चादायुधैः स्वैः समन्वितान् ॥ १५ ॥  
      सम्पूजयेद्देवमिति शेषः ।  
 षट्कोणेति ।  
 अष्टदलं पद्मं कृत्वा तदुपरि षट्कोणं विधाय चतुरस्रं चतुर्द्वारं कुर्यात् ।  
 प्रोक्तलक्षणाः षष्ठपटलोक्तस्वरूपाः ॥ १३-१५॥  
इति पूजादिभिः सिद्धे मन्त्रेणाऽनेन साधकः ।  
इष्टान् प्रयोगान् कुर्वीत सिध्यन्ते नात्र संशयः ॥ १६ ॥  
क्रमात् सपीरपामार्गतिलसर्षपपायसैः ।  
साज्यैः सहस्रं प्रत्येकं यामिन्यां जुहुयात् सुधीः ॥ १७ ॥  
होमोऽयं नाशयेत् सद्यो भूतकृत्याद्युपद्रवान् ।  
सितकिंशुकनिर्गुण्डीहेमापामार्गसम्भवैः ॥ १८ ॥  
समिद्वरैः कृतो होमः पूर्ववद्भूतशान्तिदः ।  
अपामार्गारग्वधयोः पञ्चगव्यसमुक्षिताः ॥ १९ ॥  
समिधो जुहुयात् कृष्णपञ्चम्यां निशि संयतः ।  
पृथक् सहस्रहोमेन भूतानां निग्रहो भवेत् ॥ २० ॥  
क्रमात् सपीरपामार्गपञ्चगव्यहविर्घृतैः ।  
हुत्वा सहस्रं प्रत्येकं पात्रे सम्पातयेत् सुधीः ।  
सम्पातसपीषा साध्यं भोजयेद् भूतशान्तये ॥ २१ ॥  
      अपामार्गेति अपामार्गसमिधः ।  
 साज्यैरिति ।  
 षष्ठं द्रव्यमाज्यमित्यर्थः ।  
 हेम धत्तूरः ।  
 पूर्ववदिति ।  
 यामिन्यां प्रत्येकं सहस्रम् ।  
 पञ्चगव्यहविरिति ।  
 पञ्चगव्यसिद्ध- पायसमित्यर्थः ।  
 तदुक्तं क्रियाकालगुणोत्तरे तन्त्रे----  
                  पञ्चगव्योद्भवं शुद्धं चरुं तद्वत् घृतं नवम् ।  
 इति ।  
      हुत्वा निशीति ज्ञेयम् ॥ १६-२१ ॥  
मध्ये शक्तिं ससाध्यां स्वरगणसहितां केसरेष्वष्टवर्गान्  
पत्रान्तर्मन्त्रवर्णान् लिखतु गुणमितानग्रदेशेषु तद्वत् ।  
वर्मास्त्रोल्लासिकोणे दहनपुरयुगे कल्पिते भूपुरस्थे  
यन्त्रेऽस्मिन् प्राग्विधानात् कृतकलशविधिः सर्वदुःखापहारी ॥२२॥  
      यन्त्रमाह----मध्य इति ।  
 साध्येति ।  
 साधकादीनामुपलक्षणम् ।  
 अथवा साध्यते यत्तत् साध्यं तत्सहितम् ।  
 तेनाऽमुकस्याऽमुकं वशं कुरु कुरु ।  
 अयमर्थः साध्यशब्दसङ्गृहीतो भवति ।  
 अष्टदलं पद्मं कृत्वा तत्कणीकायां साध्यसाधककर्म- सहितं शक्तिबीजं स्वरावीतमालिखेत् ।  
       तदुक्तम्---- हृल्लेखास्थितसाध्याक्षरविलसत्कणीकं कलावीतम् ।  
 इति ।  
      अष्टवर्गानिति ।  
 कचटतपयशलान् ।  
 गुणमितान् त्रिशः ।  
 मन्त्रवर्णान् स्फुराद्यान् चटचटान्तान् ।  
 अग्रदेशेषु पत्राग्रेषु ।  
 तद्वदिति त्रिशः ।  
 मन्त्रवर्णान् प्रचटाद्यान् घातयान्तान् ।  
 तद्बाह्ये परस्परव्यतिभिन्नं त्रिकोणद्वयं कृत्वा तत्कोणेषु वर्मास्त्रे लिखेत् ।  
 प्राग्विधानादिति षष्ठोक्तरीत्या ।  
 तदुक्तम्----  
                  मन्त्राक्षरत्रयोद्यद्दलमध्यदलाग्रकं च तद्बाह्ये ।  
                  वह्निपुटास्रिसमाश्रितकवचास्त्रम् ॥ इति ॥  
      केचित्तु वर्मास्त्रोल्लासिकोणे दहनपुरयुगे मध्ये शक्तिमिति विप्रकृष्टान्वयेनऽष्टदल   
कणीकायां षट्कोणमाहुः ।  
 तदसम्बद्धम् ।  
 लिखिताचार्य- वचनविरोधात् ॥ २२ ॥  
खट्कोणे शक्तिरन्तः स्फुरयुगलवृता प्रस्फुरद्वन्द्वकोणे  
      शिष्टैर्मन्त्रस्य वर्णैः रसकरणचतुःषट्चतुर्वेदवेदैः।  
षड्भिः कॢप्ताष्टपत्रं दहनपुरयुगेनावृतं वर्मफड्भ्यां  
      राजत्कोणेन वीतं धरणिपुरयुगं यन्त्रमाघोरमेतत् ॥ २३ ॥  
      क्षुद्रचौरग्रहव्यालभूतापस्मारनाशनम् ।  
      यन्त्रमेतत् समाख्यातं सर्वसम्पत्प्रदायकम् ॥ २४ ॥  
      यन्त्रान्तरमाह षडिति ।  
 एकाक्षरक्रमेण प्रस्फुरद्वन्द्वकोणे षट्कोणे अन्तर्मध्ये स्फुरयुगलवृता यथावत् साध्यसाधककर्मसहिता शक्तिर्लेख्या ।  
 शिष्टैरिति ।  
 घोराद्यै- र्घातयान्तैः ।  
 दहनपुरयुगेनावृतमिति ।  
 बाह्ये ।  
 सर्वसिद्धिप्रदायकमित्यनेनैतदुक्तं भवति ।  
 यदाहुः---- अथ शत्रुजयं वाञ्छन् घातयप्रपुटं रिपोः ।  
                  नाम कृत्वा चिताभूमौ नियुतं प्रजपेन्मनुम् ॥  
                  लवणोषणधूमाग्निसूरणोन्मत्तवारिभिः ।  
                  सिक्तैः कारस्करफलैर्जुहुयादयुतं सुधीः ॥  
                  उच्चाटे प्रस्फुरपुटं मोहने कहसंयुतम् ।  
                  मंस्तम्भने चटपुटं वियोगे प्रचटेन तु ॥  
                  वमेत्युन्मादने भूयो बन्धयुग्मेन बन्धने ॥ इति ॥  
      अथ चतुस्त्रिंशदक्षराघोरस्य यन्त्रमुच्यते----  
            अथो सप्तपङ्क्त्यारयुक्तं सरोजं ततः कणीकामध्यतारस्य मध्ये ।  
            ॥। ॥। ॥। ॥। त्रयीसार सम्भिन्नसाध्याह्वयं स्यात् ॥  
            मनुं द्वन्द्वशः पत्रमध्येषु लिप्या वृतं यन्त्रराजं समाबध्य सूत्रैः ।  
            करे वा गले मस्तके वाथ कट्यां वहन्यः समग्रश्रियो भाजनं स्यात् ॥  
      तथैवाणिमाद्यैरलं विस्तरेण ।  
 इति ।  
      सप्तपङ्क्त्यारयुतं सप्तदशदलम् ।  
 मन्त्रः प्रथमपटले मदुक्तोऽनुसन्धेयः ।  
 द्विषड्व- अक्षरद्भिः (?) षडक्षरैर्वर्मास्त्रद्विठान्तैरङ्गम् ।  
 अस्याऽन्यत् सर्वं पूर्वमन्त्रवत् ज्ञेयम् ।  
 एकचत्वारिंशदक्षरस्य तु----  
            वेदषड्वेददिङ्नागषड्वर्णैः शक्तिपूर्वकैः ।  
            हुं फडन्तैः षडङ्गं स्यात् अन्यत् पूर्ववदीरितम् ॥ इति ॥ २३-२४ ॥  
तारो वान्तो धरासंस्थो वामनेत्रेन्दुभूषितः ।  
पार्श्वे वकः कर्णयुतो वर्मास्त्रान्तः षडक्षरः ॥ २५ ॥  
मनुः पाशुपतास्त्राख्यो ग्रहक्षुद्रनिवारणः ।  
षड्भिर्वर्णैः षडङ्गानि हुं फडन्तैः सजातिभिः ॥ २६ ॥  
      पाशुपतास्त्रमाह----तार इति ।  
 तारः प्रणवः ।  
 वान्तः शः धरा लः तत्संस्थः  
तेन श्ल ।  
 वामनेत्रम् ई इन्दुः बिन्दुः तेन श्लीम् ।  
 पार्श्वः पः वकः शः कर्णयुत उकारयुतः तेन शु ।  
 ब्रह्मा ऋषिः गायत्री छन्दः ।  
 श्रीं बीजं हुं शक्तिः ।  
 ग्रहेत्यादि विनियोगोक्तिः ।  
 षड्भिर्वर्णैर्मन्त्रस्थैः ।  
 हुं फडन्तैरिति ।  
 प्रत्येकम् ।  
 हृदयाय नम इत्यादि जातिसहितैः ॥ २५-२६ ॥  
मध्याह्नार्कसमप्रभं शशिधरं भीमाट्टहासोज्ज्वलं  
      त्र्यक्षं पन्नगभूषणं शिखिशिखाश्मश्रूस्फुरन्मूर्धजम् ।  
हस्ताब्जैस्त्रिशिखं समुद्गरमसिं शक्तिं दधानं विभुं  
      दंष्ट्राभीमचतुर्मुखं पशुपतिं दिव्यास्त्ररूपं स्मरेत् ॥ २७ ॥  
      आयुधध्यानं तु दक्षाद्यूर्ध्वयोराद्ये तदधस्थयोरन्त्ये ॥ २७ ॥  
वर्णलक्षं जपेन्मन्त्रं जुहुयात् तद्दशांशतः ।  
गव्येन सपीषा मन्त्री संस्कृते हव्यवाहने ॥ २८ ॥  
शैवे पीठे यजेद्देवं प्रागङ्गैरष्टमातृभिः ।  
इन्द्रादिभिर्लेकपालैर्वज्राद्यैरायुधैस्ततः ॥ २९ ॥  
अनेन मन्त्रितं तोयं ग्रस्तस्य वदने क्षिपेत् ।  
सद्यस्तं मुञ्चति क्रन्दन् ग्रहो मन्त्रप्रभावतः ॥ ३० ॥  
अमुना मन्त्रितान् बाणान् विसृजेद् युधि भूपतिः ।  
जयेत् क्षणेन निखिलान् शत्रून् पार्थ इवापरः ॥ ३१ ॥  
      वर्णलक्षं षड्लक्षम् ।  
 मुञ्चतीत्यत्र नृसिंहबीजादित्वम् ।  
 जपेदित्यत्र दुर्गाबीजादित्वमित्यादि ज्ञेयम् ॥ २८-३१ ॥  
वर्णान्त्यमौबिन्दुयुक्तं क्षेत्रपालाय हृन्मनुः ।  
ताराद्यो वसुवर्णेऽयं क्षेत्रपालस्य कीत्तीतः ॥ ३२ ॥  
      क्षेत्रपालमन्त्रमाह वर्णेति ।  
 वर्णान्त्यः क्षः ।  
 औ स्वरूपम् ।  
 हृन्नमःपदम् ।  
 वसुवर्णेऽयमिति ।  
 वसुवर्णत्वमनूद्य ताराद्यत्वं विधीयत इति ज्ञेयम् ।  
 ब्रह्मा ऋषिः गायत्री छन्दः ।  
 क्षौं बीजम् आयेति शक्तिः ।  
 क्वचिदेकाक्षर एवोद्धृतः ।  
तदुक्तं प्रयोगसारे----  
                  औबिन्दुसंयुतं बीजं वर्णान्त्यं सर्वसिद्धिदम् ।  
 इति ।  
अत्र विशेषः प्रयोगसारे----  
                  भेदा एकोनपञ्चाशत् क्षेत्रपालस्य कीत्तीताः ।  
                  मातृकाबीजभेदेन सम्भिन्ना नामभेदतः ॥  
                  अजरश्चापकुम्भश्च इन्द्रसू (स्तु) तिस्ततः परः ।  
                  ईडाचारश्चोल्कसञ्ज्ञ ऊष्माद ऋषिसूदनः ॥  
                  ऋमुक्तो ऌप्तकेशश्च ऌपकश्चैकदंष्ट्रकः ।  
                  एरावतश्चौघबन्धुरौषधिघ्न (धीश)स्तथैव च ॥  
                  अञ्जनश्चाऽस्त्रबाहु(वार)श्च कवलः खरुखानलः ।  
                  गोमुखश्चैव घण्टादो ङणारश्चण्डचारणः ॥  
                  छटाटोपो जटालाख्यो भङ्गारोऽथ ञङ्गश्चरः ।  
                  टङ्कपाणिस्तथा चान्यष्ठाणबन्धुश्च डामरः ॥  
                  ढक्कारवो णकर्णश्च तडिद्देहस्थिरस्तथा ।  
                  दन्तुरो धनदश्चाऽथ नतिक्रान्तः प्रचण्डकः ॥  
                  फट्कारो बीरसन्ध(ङ्घ)श्च भृङ्गाख्यो मेघभासुरः।  
                  युगान्तो रौरवश्चाऽथ लम्बोष्ठो वसवस्तथा ॥  
                  शुकनन्दः षडालाख्यः सुनामा हन्ध्र(ग्रु)कस्तथा ।  
                  एते भेदाः समाख्याता मातृकाक्षरयोनिजाः ॥  
                  नाम यद्यस्य वर्णानां यो वर्णे मातृकान्तरे ।  
                  दृश्यते प्रथमं तत्र तत्रायं क्षेत्रपालकः ॥  
                  तत्र तत्र विशिष्टात्प्राभेदैरेतैर्व्यवस्थितः ।  
                  ततो विशिष्टो यष्टव्यः क्षेत्रपालस्तु सर्वतः ॥  
                  क्षेत्रपालमसम्पूज्य यः कर्म कुरुते क्वचित् ।  
                  तस्य कर्मफलं हन्ति क्षेत्रपालो न संशयः ॥ इति ॥ ३२ ॥  
षड्दीर्घभाजा बीजेन षडङ्गान्यस्य योजयेत् ।  
ऋषिर्ब्रह्मा भवेदस्य गायत्रं छन्द ईरितम् ।  
क्षेत्रपालो देवता पालयेति शक्तिरीरिता ॥ ३३ ॥  
नीलाञ्जनाद्रिनिभमूर्ध्वपिशङ्गकेशं  
            वृत्तोग्रलोचनमुपात्तगदाकपालम् ।  
आशाम्बरं भुजगभूषणमुग्रदंष्ट्रं  
            क्षेत्रेशमद्भुततनुं प्रणमामि देवम् ॥ ३४ ॥  
      बीजेनेति ।  
 मन्त्रद्वितीयेन ॥ ३३ ॥  
      नीलेति ।  
 नीलः अत एवाऽञ्जनाद्रिनिभः तम् ।  
 उपात्ते गृहीते हस्ताभ्यामिति शेषः ।  
 गदाकपाले ।  
 दक्षे गदा वामे कपालमित्यायुधध्यानम् ।  
 आशाम्बरं नग्नम् ।  
  " कपालिनं गदापाणिम् " इति नारायणीये ।  
  " करधृतोग्रगदाकपालम् " इति प्रयोगसारे ।  
 क्वचित् जटाकलापमिति पाठः ॥ ३४-३५ ॥  
लक्षमेकं जपेन्मन्त्रं जुहुयात्तद्दशांशतः ।  
चरुणा घृतसिक्तेन ततः क्षेत्रेशमर्चयेत् ॥ ३५ ॥  
धर्मादिकल्पिते पीठे पूर्वमङ्गानि पूजयेत् ।  
अनलाख्यमग्निकेशं करालं तदनन्तरम् ॥ ३६ ॥  
घण्टारवं महाकोपं पिशिताशयसञ्ज्ञकम् ।  
पिङ्गलाक्षमूर्ध्वकेशं पत्रेषु परितो यजेत् ॥ ३७ ॥  
प्रधानमूत्तीप्रतिमान्नानालङ्कारबन्धुरान् ।  
लोकपालांस्तदस्त्राणि यथापूर्वं प्रपूजयेत् ॥ ३८ ॥  
      धर्मादिकल्पित इति चतुर्थेक्तप्रकारेण ।  
 न तु शक्तिपीठपूजा ।  
 महाकोपमिति महाक्रोधमिति ज्ञेयम् ।  
 प्रयोगसारनारायणीययोः तथोक्तेः ।  
 प्रधानमूर्त्तीत्यनलादीनां ध्यानम् ॥ ३५-३८ ॥  
तस्मै सपरिवाराय बलिमेतेन निर्हरेत् ।  
पूर्वमेहिद्वयं पश्चाद्विदुषि स्यात् पुरुद्वयम् ॥ ३९ ॥  
भञ्जयद्वितयं भूयो नर्त्तयद्वितयं पुनः ।  
ततो विघ्नपदद्वन्द्वं महाभैरव तत्परम् ॥ ४० ॥  
क्षेत्रपाल बलिं गृह्णद्वयं पावकसुन्दरी ।  
बलिमन्त्रोऽयमाख्यातः सर्वकामफलप्रदः ॥ ४१ ॥  
      सपरिवारयेत्यङ्गादिसहिताय ।  
 सर्वकामफलप्रद इति सिद्धः सन् ।  
 सिद्धिश्च सहस्रवारजपादित्यपेक्षितार्थद्योतनिकाकारः ॥ ३९-४१ ॥  
सोपदंशं बृहत् पिण्डं कृत्वा रात्रिषु साधकः ।  
स्मृत्वा यथोक्तं क्षेत्रेशं तस्य हस्ते बलिं हरेत् ॥ ४२ ॥  
बलिनाऽनेन सन्तुष्टः क्षेत्रपालः प्रयच्छति ।  
कान्तिं मेधां बलारोग्यतेजःपुष्टियशः श्रियः ॥ ४३ ॥  
      उपदंशं व्यञ्जनम् ।  
 रात्रिषु ।  
 प्रहरादूर्ध्वम् ।  
 यथोक्तं पूर्वेक्तध्यानम् ।  
 नीलसार- मेयारूढम् ।  
 हस्ते इति वामहस्तगतकपाले इत्यर्थः ।  
 तदुक्तं नारायणीये----  
                  सिद्धेनाऽनेन मन्त्रेण तत्कपाले बलिं हरेत् ।  
                  वामदोष्ण्यष्टदिक्स्थानामन्येषां चानलादिभिः ॥ इति ॥  
   प्रयोगसारेऽपि---- अथवा प्राङ्गणे ध्यात्वा क्षेत्रेशं प्रोक्तलक्षणम् ।  
                  शितिश्वानसमारूढं तत्कपाले बलिं हरेत् ॥ इति ॥  
      तत्र प्रयोगः ।  
 रात्रौ प्रहरादूर्ध्वं प्राङ्गणे गोचर्ममात्रं विलिप्य रक्तगन्ध- पुष्पाक्षतादीन् तत्र संस्थाप्य   
कराङ्गन्यासं कृत्वा मूलं दशधा जप्त्वा पीठं सम्पूज्य तत्र क्षेत्रपालमावाह्य उपचारान् कृत्वा   
सावरणमभ्यर्च्य विजनो भूत्वा बलिमन्त्रेण वामहस्तेन तत्कपाले त्रिर्बलिमुदकं च दत्त्वा अनलाय   
स्वाहेत्यादि मूत्तीभ्योऽङ्घेभ्यश्च सकृद्दत्वा हस्तं प्रक्षाल्य स्वयं देवः सन्नष्टोत्तरशतं   
मूलमावर्त्तयेदिति ॥ ४२-४३ ॥  
उद्धरेद् वटुकं ङेऽन्तम् आपदुद्धारणं तथा ।  
कुरुद्वयं पुनर्ङेऽन्तं वटुकं तं समुद्धरेत् ॥ ४४ ॥  
एकविंशत्यक्षरात्मा शक्तिरुद्धो महामनुः ।  
अभीष्टफलसंसिध्यै कीत्तीतः सुरपादपः ॥ ४५ ॥  
बृहदारण्यक ऋषिश्छन्दोऽनुष्टुबुदाहृतम् ।  
आपदुद्धारणो देवो भैरवो देवता बुधैः ॥ ४६ ॥  
      आपदुद्धरणमन्त्रमाह----उद्धरेदिति ।  
 वटुकं ङेऽन्तं वटुकाय ।  
 तथेति ङेऽन्तम् ।  
 तेन आपदुद्धारणाय ।  
 शक्तिरुद्धः शक्तिबीजपुटितः ।  
 सुरपादपः साधकानां वाञ्छित- प्रदत्वात्कल्पतरुरित्यर्थः ।  
 भैरव ऋषिः गायत्री छन्दः ।  
 वं बीजं माया शक्तिः ।  
 वेष्टनीस्थोऽंशः क्वचिदधिकः ॥ ४४-४६ ॥  
अङ्गुलीदेहवक्त्रेषु मूर्त्तीर्न्यस्येद्यथा पुरा ।  
सद्यादिपञ्चह्रस्वाढ्य शक्तिबीजपुरः सरम् ॥ ४७ ॥  
वकारं पञ्चह्रस्वाढ्यमीशानादिषु योजयेत् ।  
षड्दीर्घयुक्त्या शक्त्या वकारेण च तद्वता ॥ ४८ ॥  
अङ्गानि जातियुक्तानि प्रणवाद्यानि कल्पयेत् ।  
तस्य ध्यानं त्रिधा प्रोक्तं सात्त्विकादिविभेदतः ॥ ४९ ॥  
      अङ्गुलीति ।  
 अङ्गुष्ठाद्यङ्गुलीषु ।  
 देहेति ।  
 शिरोवदनहृद्गुह्यपादेषु ।  
 वक्त्रेष्विति ।  
 ऊर्ध्वप्राग्दक्षिणोदीच्यपश्चिमेषु ।  
 यथा पुरेति ।  
 ईशानाद्यानां देहे वक्त्रेषु च न्यासे तत्तदङ्गुलीभिर्न्यास इत्युक्तम् ।  
 सद्यादय ओकाराद्याः क्लीबवजीताः ।  
 ईशानादिष्विति ।  
 आदिशब्देन तत्पुरुषाघोरवामसद्याः ।  
 ह्रों वोम् ईशानाय नमः अङ्गुष्ठे इत्यादिप्रयोगः ।  
 तद्वता षड्दीर्घयुक्तेनेत्यर्थः ।  
 ॐ ह्रां वां हृदयाय नम इत्यादि प्रयोगः ॥ ४७-४९ ॥  
वन्दे बालं स्फटिकसदृशं कुन्तलोल्लासिवक्त्त्रं  
      दिव्याकल्पैर्नवमणिमयैः किङ्किणीनूपुराद्यैः ।  
दीप्ताकारं विशदवसनं सुप्रसन्नं त्रिनेत्रं  
      हस्ताब्जाभ्यां वटुकमनिशं शूलदण्डो दधानम् ॥ ५० ॥  
सात्त्विकं ध्यानमाख्यातमपमृत्युनिवारणम् ।  
आयुरारोग्यजननमपर्वफलप्रदम् ॥ ५१ ॥  
      सात्त्विकध्याने शूलदण्डौ वामदक्षाभ्याम् ।  
 तदुक्तं विश्वसारोद्धारे----  
                  वामहस्ते त्रिशूलं च सूक्ष्मदण्डं तु दक्षिणे ।  
 इति ॥ ५०-५१ ॥  
उद्यद्भास्करसन्निभं त्रिनयनं रक्ताङ्गरागस्रजं  
      स्मेरास्यं वरदं कपालमभयं शूलं दधानं करैः ।  
नीलग्रीवमुदार भूषणशतं शीतांशुचूडोज्ज्वलं  
      बन्धूकारुणवाससं भयहरं देवं सदा भावये ॥ ५२ ॥  
      राजसध्याने वामयोराद्ये दक्षयोरन्त्ये ।  
 तदुक्तं विश्वसारोद्धारे----  
                  दक्षे शूलाभयं वामे कपालं वरदं तथा ।  
 इति ॥ ५२ ॥  
ध्यायेन्नीलाद्रिकान्तं शशिशकलधरं मुण्डमालं महेशं  
      दिग्वस्त्रं पिङ्गकेशं डमरुमथ सृणिं खड्गपाशाभयानि ।  
नागं घण्टां कपालं करसरसिरुहैबीभ्रतं भीमदंष्ट्रं  
      सर्पाकल्पं त्रिनेत्रं मणिमयविलसत् किङ्किणीनूपुराढ्यम् ॥ ५३॥  
राजसं ध्यानमाख्यातं धर्मकामार्थसिद्धिदम् ।  
तामसं शत्रुशमनं कृत्याभूतग्रहापहम् ॥ ५४ ॥  
      तामसध्याने तु दक्षाद्यूर्ध्वयोराद्ये तदधस्थयोद्वीतीये तदधस्थयोरुपान्त्ये तदधस्थयोरन्त्ये ।  
 अत्र ध्यानानन्तरं डमरुकमुद्रां दर्शयेत् ।  
 तल्लक्षणं तु----  
                  मुष्टिं सुशिथिलां बध्वा ईषदुच्छिरतमध्यमाम् ।  
                  दक्षिणादूर्ध्वमुन्नम्य कर्णदेशे प्रचालयेत् ।  
                  एषा मुद्रा डमरुका सर्वविघ्नविनाशिनी ॥ इति ॥ ५३-५४ ॥  
वर्णलक्षं जपेन्मन्त्रं हविष्याशी जितेन्द्रियः ।  
तद्दशांशं प्रजुहुयात्तिलैर्मधुरसंयुतैः ॥ ५५ ॥  
      वर्णलक्षम् एकविंशतिलक्षम् ॥ ५५ ॥  
धर्माधर्मादिभिः कॢप्ते पीठे पङ्कजशोभिते ।  
षट्कोणान्तस्त्रिकोणस्थव्योमपङ्कजसंयुते ॥ ५६ ॥  
वटुकं पूजयेद्देवं मूत्तीं मूलेन कल्पयेत् ।  
मूलादिसद्योजातेन देवमावाहयेत्ततः ॥ ५७ ॥  
वामदेवेन मन्त्रेण स्थापयेत्परमेश्वरम् ।  
मूलमन्त्रेण कर्त्तव्यं सान्निध्यं तदनन्तरम् ॥ ५८ ॥  
अघोरेण सुधीः कुर्यात् सन्निरोधमनन्तरम् ।  
पुरुषाख्येन मनुना योनिमुद्रां प्रदर्शयेत् ॥ ५९ ॥  
देवाय वन्दनं कुर्यादीशानेन समाहितः ।  
एतत्सर्वं विधातव्यं तत्तन्मुद्राभिरादरात् ॥ ६० ॥  
      कॢप्ते पीठे इति ।  
 चतुर्थेक्तप्रकारेण ।  
 नत्वत्र पीठशक्तयः ।  
 कीदृशे पीठे ।  
 षट्कोणान्तस्त्रिकोणस्थव्योमपङ्कजसंयुते ।  
 पुनः कीदृशे ।  
 पङ्कजशोभिते ।  
 तेन मातृकापद्मं कृत्वा तदुपरि त्रिकोणं तदुपरि षट्कोणं तदुपरि अष्टदलं पद्मं तदुपरि चतुरस्रं   
चतुर्द्वारमिति पूजायन्त्रम् ।  
 तदुक्तं विश्वसारोद्धारे----  
                  चतुरस्रासने पद्ममष्टपत्रं सकणीकम् ।  
                  तस्य मध्ये च षट्कोणं मण्डलं तु विधीयते ॥  
                  तन्मध्ये च त्रिकोणं च तन्मध्ये व्योमपङ्कजम् ।  
      मध्ये वटुकमावाह्य ।  
 इति ।  
 व्योमपङ्कजन्तु मातृपटलोक्तवर्णाब्जम् ।  
 मूलादिसद्योजातेनेति ।  
 एवं पञ्चसु सम्बध्यते ।  
 तत्तन्मुद्राभिरिति ।  
 मुद्रास्त्रयोविंशे वक्ष्यन्ते ।  
 ललाटस्थोऽञ्जलिर्वन्दनमुद्रा ॥ ५६-६० ॥  
ईशानादीन् यजेद्देवान् न्यासमार्गेण देशिकः ।  
सकलीकरणं कृत्वा यजेन्मूर्त्तीर्यथा पुरा ॥ ६१ ॥  
व्योमपद्मदलेष्वर्चेदसिताङ्गादिभैरवान् ।  
आसिताङ्ग रुरुं चण्डं क्रोधमुन्मत्तभैरवम् ॥ ६२ ॥  
कपालिनं भीषणाख्यं संहारं च क्रमादमून् ।  
षट्कोणेषु षडङ्गानि क्रमेणाऽभ्यर्चयेत् सुधीः ॥ ६३ ॥  
      न्यासमार्गेणेति ।  
 देवदेहे तत्तदङ्गुलीभिर्मूर्धादिषु पञ्चवक्त्रेष्वपि नत्वङ्गुलीषु ।  
 तदुक्तं नारायणीये----यथात्मनि तथा देवे न्यासः कार्यः करं विना ।  
 इति ।  
      ह्रीं वोम् ईशानाय नम इत्यादि पूजयेत् ।  
 तत्र देवदेहे प्रथमं विन्यस्य पश्चात् पूजनमिति ज्ञेयम् ।  
 सकलीकरणं कृत्वा यजेद्देवमिति शेषः ।  
 मूर्त्तीर्यथा पुरा यजेदिति अनुषज्यते ।  
 यथा पुरेत्यनेनावरणपूजायां पूर्वदक्षिणसौम्यपश्चिमे ईशे च मूत्ती- पूजेत्युक्तम् ।  
 विश्वसारोद्धारे तु विशेषः---- " इन्द्राग्नियमसोमाप्सु पञ्च ब्रह्मणः अर्चयेत् " इति ।  
 ऐउऋलएओअम् एतद्बीजपूर्वानित्युक्तम् ।  
      प्रयोगस्तु----अम् असिताङ्गभैरवाय नम इत्यादि ।  
      भैरवपदं सर्वेषु योज्यम् ।  
 पुनर्भैरवोद्देशो मातृनिवृत्त्यर्थः ।  
 क्रमात् सुधीरित्यने- नाग्नेयादि पूजनमित्युक्तम् ॥ ६१-६३ ॥  
पूर्वादीशानपर्यन्तं तद्बहिः पूजयेदिमान् ।  
डाकिनीपुत्रकान् पूर्वं राकिणीपुत्रकांस्ततः ॥ ६४ ॥  
लाकिनीपुत्रकान् पश्चात्काकिनीपुत्रकांस्ततः ।  
शाकिनीपुत्रकान् भूयो हाकिनीपुत्रकान् पुनः ॥ ६५ ॥  
मालिनीपुत्रकान् पश्चाद्देवीपुत्रांस्ततः परम् ।  
अथोमारुद्रमातृणां पुत्रान् दक्षिणतो यजेत् ॥ ६६ ॥  
ऊर्ध्वमुख्याः सुतानूर्ध्वमधोमुख्याः सुतानधः ।  
इति सम्पूजयेन्मन्त्री पुत्रवर्गांस्त्रयोदश ॥ ६७ ॥  
तद्बहिः पद्मपत्रेषु लोकेशवटुकान् यजेत् ।  
ब्रह्माणीपुत्रकं पूर्वे माहेशीपुत्रमैश्वरे ॥ ६८ ॥  
वैष्णवी पुत्रकं सौम्ये कौमारीपुत्रमानिले ।  
इन्द्राणीपुत्रकं भूयः पूजयेत्पश्चिमे ततः ॥ ६९ ॥  
महालक्ष्मीसुतं पश्चाद्रक्षोदिशि समर्चयेत् ।  
वाराही पुत्रकं याम्ये चामुण्डासुतमानले ॥ ७० ॥  
      तद्बहिरिति ।  
 षट्कोणबाह्ये ।  
 अष्टपत्रान्तः पूर्वादीशानपर्यन्तमिमान् वक्ष्यमाणान् पूजयेदिति सम्बन्धः ॥ ६४-७० ॥  
वटुकान् दशदिक्ष्वर्चेद्धेनुकं त्रिपुरान्तकम् ।  
वेतालं वह्निजिह्वाख्यं कालान्ताख्यं करालकम् ॥ ७१ ॥  
एकपादं भीमदंष्ट्रमचलं हाटकेश्वरम् ।  
दिग्विदिक्ष्वन्तरालेषु श्रीकण्ठादीन् यजेत् पुनः ॥ ७२ ॥  
क्रोधीश्वरादिभृग्वन्तांस्तद्वद्बाह्ये समर्चयेत् ।  
ततस्त्रीन्नकुलीशाद्यान् दक्षिणे पूजयेत् सुधीः ॥ ७३ ॥  
      दिग्विदिक्ष्विति ।  
 दिशश्चतस्रः विदिशश्चतस्रस्तदन्तरालान्यष्टौ एवं षोडश ।  
 पुनस्तद्वदिति ।  
 दिग्विदिक्ष्वन्तरालेषु ।  
 तत्र दिशोऽष्टौ विदिशोऽष्टौ तदन्तरालानि षोडशेति द्वात्रिंशत् स्थानानि ज्ञेयानि ॥ ७१-७३ ॥  
दिव्यान्तरिक्षभूमिष्ठान् योगीशान् शक्तिसंयुतान् ।  
योगिनीभिः सहाऽभ्यर्चेदीशाग्निनिरृतिस्थितान् ॥ ७४ ॥  
इति सम्पूजयेद्देवं वटुकं प्रोक्तवर्त्मना ।  
धर्मार्थकाममोक्षाणां पतिर्भवति मानवः ॥ ७५ ॥  
      शक्तिसंयुतानिति सामान्येन विशेषणमात्रम् ।  
 ताः शक्तयः का इत्यपेक्षायां योगिनीभिः सहेति पदम् ।  
 तदुक्तं विश्वसारोद्धारे----  
            दिव्यान्तरिक्षभूमिष्ठान्योगीशान् पूजयेत्ततः ।  
            ईशाग्नेयाञ्च नैरृत्यां योगिनीभिः समन्वितान् ॥ इति ॥ ७४-७५ ॥  
विघ्नं दुर्गां समाराध्य बलिं दत्त्वा विधानतः ।  
काम्यानि साधयेन्मन्त्री यथोक्तां सिद्धिमाप्नुयात् ॥ ७६ ॥  
      काम्यमात्रे परिभाषामाह विघ्नमिति ॥ ७६ ॥  
शाल्यन्नं पललं सपीर्लाजाचूर्णानि शर्करा ।  
गुडमिक्षुरसापूपैर्मध्वक्तैः परिमिश्रितैः ॥ ७७ ॥  
कृत्वा कवलमाराध्य देवं प्रागुक्तवर्त्मना ।  
रक्तचन्दनपुष्पाद्यैर्निशि तस्मै बलिं हरेत् ॥ ७८ ॥  
ततः सिध्यन्ति कार्याणि बलिनाऽनेन मन्त्रिणः ।  
जुहुयात् सपीषा मन्त्री यथोक्तां सिद्धिमाप्नुयात् ॥ ७९ ॥  
वश्याय जुहुयाद्दक्षु शकलैर्वशयेज्जनान् ।  
जुहुयात् पुत्रलाभाय प्रफुल्लैः कैरवैः सुधीः ॥ ८० ॥  
धनधान्यादिसम्पत्यै जुहुयात्तिलतण्डुलैः ।  
बिल्वप्रसूनैर्जुहुयान्महतीं विन्दति श्रियम् ॥ ८१ ॥  
लोणैर्मधुरसम्मिश्रैर्वशयेद्वनिताजनान् ।  
वृष्टिकामेन होतव्यं वेतसानां समिद्वरैः ॥ ८२ ॥  
अन्नेन जुहुयान्नित्यं धनधान्यादिसम्पदे ।  
वश्याय जुहुयान्मन्त्री मधुना दिवसत्रयम् ॥ ८३ ॥  
      तदेव बलिविधानमाह शाल्यन्नमिति ।  
 पललं मांसम् ।  
 एकीकृतं पिण्डरूपं कवलं ग्रासम् ।  
 रक्तचन्दनपुष्पाद्यैर्निशि देवमाराध्य प्रागुक्तवर्त्मना निशि बलिं हरेदिति सम्बन्धः ।  
 आद्यशब्देन धूपदीपनैवेद्यानि ।  
 प्रागुक्तेत्यनेन क्षेत्रपालोक्तबलिमन्त्रे क्षेत्रपालशब्दे वटुकेति पदं दत्त्वा देवहस्त इत्युक्तम् ।  
 यथोक्तामिति ।  
 स्वमनसि  
स्थिताम् ॥ ७७-८३ ॥  
रोगोक्तौषधहोमेन रोगा नश्यन्ति तत्क्षणात् ।  
कृत्याद्रोहे ग्रहद्रोहे भूतापस्मारसम्भवे ॥ ८४ ॥  
व्याघ्राजिने समासीनो जुहुयादयुतं तिलैः ।  
भूतादयः पलायन्ते नेक्षन्ते तां दिशं भयात् ॥ ८५ ॥  
रोगोक्तेति----वैद्यकशास्त्रे यस्मिन् रोगे यदौषधमुक्तं तस्य होमादित्यर्थः ॥८४-८५॥  
कृष्णाष्टमीं समारभ्य यावत् स्यात्तच्चतुर्दशी ।  
तिलैस्तण्डुलसम्मिश्रैर्मधुरत्रयलोलितैः ॥ ८६ ॥  
त्रिसहस्रं प्रतिदिनं जुहुयात् संस्कृतेऽनले ।  
वटुकेश्वरमभ्यर्च्य भक्ष्यभोज्यफलान्वितम् ॥ ८७ ॥  
नित्यं निवेद्य नैवेद्यं मध्यरात्रे बलिं हरेत् ।  
एवं जपित्वा प्रयतः सहस्राण्येकविंशति ॥ ८८ ॥  
समाप्तिदिवसे रात्रावजं हत्वा बलिं हरेत् ।  
ततः कारयिता राजा तोषयेत्साधकं धनैः ॥ ८९ ॥  
विधिनाऽनेन सन्तुष्टो वटुकेशः प्रयच्छति ।  
तेजो बलं यशः पुत्रान् कान्तिं लक्ष्मीमरोगताम् ॥ ९० ॥  
नश्यन्ति शत्रवः सर्वे वर्धन्ते बन्धुबान्धवाः ।  
अवग्रहो न जायेत विषये तस्य भूपतेः ॥ ९१ ॥  
जुहुयात् केवलैर्लेणैरयुतं स्तम्भनेच्छया ।  
निगडादिविमोक्षाय प्रयोगोऽयमुदाहृतः ॥ ९२ ॥  
      कृष्णेत्यादि भूपतेरित्यन्तमेकः प्रयोगः ।  
 अवग्रहो वृष्ट्यभावः ।  
 विषये  
देशे ॥ ८६-९२ ॥  
वचाचूर्णपलं जप्तं गव्येनाज्येन लोलितम् ।  
विभज्य भक्षयेद् बन्ध्या मण्डलात् पुत्रकाङ्क्षिणी ॥ ९३ ॥  
विनीतं पुत्रमाप्नोति मेधारोग्यबलान्वितम् ।  
आदावन्ते प्रयोगस्य वटुकाय बलिं हरेत् ॥ ९४ ॥  
      विभज्येति किञ्चिन्न्यूनसप्तसप्तगुञ्जामितम् ।  
 मण्डलमेकोनपञ्चाशद्दिनानि ।  
 विश्वसारोद्धारे तु विशेषः----  
                  वचाचूर्णपलं देवि कुडवं पलसंयुतम् ।  
                  पद्मपत्रे विनिक्षिप्य स्थापयेद्देवसन्निधौ ॥  
                  सिद्धान् सम्पूज्य विधिवज्जपेत् स्पृष्ट्वा तदौषधम् ।  
                  मन्त्रं सहस्रमावर्त्य सिद्धानभ्यर्च्य बुद्धिमान् ॥  
                  ध्यात्वा देवीमृतुस्नातां प्राशयेत्तन्महौषधम् ॥ इति ॥ ९३-९४ ॥  
द्विविधो बलिराख्यातो राजसः सात्त्विको बुधैः ।  
राजसो मांसरक्ताढ्यः पलत्रयसमन्वितः ॥ ९५ ॥  
मुद्गपायससंयुक्तो मधुरत्रयलोलितः ।  
सात्त्विको मांसरहितः शेषमन्यत् पुरोक्तव ॥ ९६ ॥  
ब्राह्मणो नियतः शुद्धः सात्त्विकं बलिमाहरेत् ।  
साधयेन्मनुनाऽनेन भस्म सर्वार्थसिद्धिदम् ॥ ९७ ॥  
      राजसो मांसरक्ताढ्य इति ।  
 तत्र किं मांसमित्यपेक्षायां पलत्रयसमन्वित इति ।  
 तत्र पलत्रयं भूचरखेचरजलचरजम् ।  
 तदुक्तं विश्वसारोद्धारे----  
                  मेषकुक्कुटयोर्मांसं शाल्यन्नं घृतसंयुतम् ।  
                  लाजाचूर्णमपूपं च गुडमिक्षुरसान्वितम् ।  
                  मधुमत्स्यकपित्थादि बलिद्रव्यं समीरितम् ॥ इति ।  
                  मरीचैर्जीरकैश्चैव गुडखण्डैस्तथैव च ।  
                  शालितन्दुलसम्भक्तगोक्षीरेण समन्वितम् ।  
                  सैन्धवं दग्धमीनेन पलत्रयसमन्वितम् ॥ इति ॥  
   तथाऽन्यत्रापि---- पलत्रयं माषचूर्णं दधि क्षीरं घृतं तथा ।  
                  गुडौदनेन संयुक्तं मिश्रीकृत्य विचक्षणः ॥ इति ॥  
      केचित् फलत्रयमिति पाठमपठन् ।  
 तच्चिन्त्यम् ॥ ९५-९७ ॥  
उशीरं चन्दनं कुष्ठं घनसारं सकुङ्कुमम् ।  
श्वेतार्कमूलं वाराहीं लक्ष्मीं क्षीरमहीरुहाम् ॥ ९८ ॥  
त्वचो बिल्वतरोर्मूलं शोषयित्वा सुचूर्णयेत् ।  
चूर्णं व्योम्नि गृहीतेन गोमयेन विमिश्रितम् ॥ ९९ ॥  
कृत्वा पिण्डानि संशोष्य संस्कृते हव्यवाहने ।  
मूलेन दग्ध्वा तद्भस्म शुद्धपात्रे विनिःक्षिपेत् ॥ १०० ॥  
केतकीमालतीपुष्पैर्वासयेद् भस्मशोधितम् ।  
अयुतं प्रजपेन्मन्त्रं स्पृष्ट्वा भस्म सुपूजितम् ॥ १०१ ॥  
एतदादाय दिनशः प्रातः पुण्ड्रं करोति यः ।  
तस्य रोगाः प्रणश्यन्ति कृत्याद्रोहमहाग्रहाः ॥ १०२ ॥  
रिपुचौरमृगादिभ्यो भयमस्य न जायते ।  
वर्धन्ते सम्पदः सर्वाः पूज्यते सकलैर्जनैः ॥ १०३ ॥  
राजा वश्यो भवेत्तस्य सामात्यः सपरिच्छदः ।  
अभिषेकं प्रकुर्वीत राज्ञो विजयकाङ्क्षिणः ॥ १०४ ॥  
      भस्मसाधनमेवाह----उशीरमित्यादि ।  
 घनसारः कर्पूरः ।  
                  वाराही शूकरी काछी मागधी गृष्टि कारिका ।  
      इति कैयटदेवनिघण्टौ वाराहीनाम्नी औषधी प्रसिद्धा ।  
                  शमी लक्ष्मीः शिवा शीता माङ्गल्या केशहृत्फला ॥  
      इति कैयटदेवनिघण्टौ लक्ष्मीशब्देन शमी उक्ता ।  
 व्योम्नि गृहीतेनेति भूतला स्पृष्टेन ।  
 पुण्ड्रं त्रिपुण्ड्रन्तिर्यक्तिलकः ।  
 मृगो व्याघ्रः ।  
      अभिषेकं प्रकुर्वीतेति ।  
 सप्तभिः पञ्चभिर्वाऽहोभिरित्यर्थः ।  
  " सप्ताहं वापि पञ्चाहम् " इत्युक्तेः ।  
 तत्र पूर्वमेव सप्तमं पञ्चमं वा शुभदिनमालोच्य प्रथमारम्भः कार्यः ॥ ९८-१०४ ॥  
पूर्वेक्तमण्डपे कॢप्ते वितानध्वजशोभिते ।  
सर्वतोभद्रमालिख्य कणीकां तस्य पूरयेत् ॥ १०५ ॥  
अष्टद्रोणप्रमाणेन शालिभिः शोधितैः शुभैः ।  
तदर्धांस्तण्डुलांस्तस्मिन् न्यस्य दूर्वाक्षतान्वितान् ॥ १०६ ॥  
हेमादिविहितं कुम्भं नवरत्नसमन्वितम् ।  
संस्थाप्य विमलैस्तोयैरापूर्याऽस्मिन्विनिःक्षिपेत् ॥ १०७ ॥  
क्षीरद्रुमप्रबालानि लक्ष्मीं दूर्वां सहां पुनः ।  
कर्पूरं चन्दनं बिल्वमुशीरं कुङ्कुमं पुनः ॥ १०८ ॥  
कङ्कोलमगुरुं जातिं मल्लिकां चम्पकोत्पलैः ।  
गोमेदं दाडिमं पश्चात्पट्टयुग्मेन वेष्टयेत् ॥ १०९ ॥  
      अभिषेकप्रकारमाह----पूर्वेक्तेति ।  
 तृतीयोक्ते इत्यर्थः ।  
 अष्टद्रोणेति ।  
 अर्द्ध- खारी ।  
 तदर्द्धमिति ।  
 खारीचतुर्थांशः ।  
 नवरत्नानि षष्ठोक्तानि ।  
 प्रबालानि पल्लवाः ।  
 सहा सहदेवी ।  
 गोमेदं पत्रजम्----  
       " गोमेदकं पीतमणौ कक्कोले पत्रजेऽपि च " इति विश्वः ॥ १०५-१०९ ॥  
तस्मिन्नावाह्य वटुकं राजसं सम्प्रपूजयेत् ।  
बहिरष्टसु कुम्भेषु भैरवानष्ट पूजयेत् ॥ ११० ॥  
त्रयोदशसु कुम्भेषु त्रयोदश गणान् यजेत् ।  
बाह्य दशसु कुम्भेषु लोकेशानर्चयेत् सुधीः ॥ १११ ॥  
तद्बहिर्द्व्याष्टकुम्भेषु श्रीकण्ठादीन् सुरेश्वरान् ।  
पञ्चत्रिंशद्घटेष्वर्चेत् कादिवर्णेश्वरान् क्रमात् ॥ ११२ ॥  
इति गन्धादिभिः सम्यक् पञ्चावरणमर्चयेत् ।  
अयुतं प्रजपेत्स्पृष्ट्वा तान् घटान् देशिकोत्तमः ॥ ११३ ॥  
राजसमिति राजसध्यानोक्तमूत्तीम् ।  
 लोकेशान् लोकेशवटुकान् ।  
 क्रमादित्यनेन परितो द्वात्रिंशत् दक्षिणे त्रीनित्युक्तम् ।  
 स्पृष्ट्वेत्युभयत्र ।  
 कूर्चादिना ॥ ११०-११३ ॥  
पायसैः सपीषा शुद्धैस्तिलैर्दशशतं पृथक् ।  
जुहुयात्तान् घटान् स्पृष्ट्वा प्रत्यहं बलिमाहरेत् ॥ ११४ ॥  
राजसोक्तप्रकारेण रात्रौ देशिकसत्तमः ।  
सुदिने शोभने लग्ने वाचयित्वा द्विजन्मभिः ॥ ११५ ॥  
स्वस्तिमङ्गलवाक्यानि विशुद्धैर्वेदपारगैः ।  
नदत्सु पञ्चवाद्येषु प्रणम्य वटुकेश्वरम् ॥ ११६ ॥  
जितेन्द्रियं शुद्धकायं राजानं ब्राह्मणप्रियम् ।  
आस्तिकं सत्यवचनमभिषिञ्चेत् प्रसन्नधीः ॥ ११७ ॥  
अभिषिक्तो नरपतिः प्रणिपत्य गुरुं परम् ।  
भूयसीं दक्षिणां दद्यात् प्रसीदति तथा गुरुः ॥ ११८ ॥  
राजाऽभिषिक्तो भवति साक्षाद् भूमिपुरन्दरः ।  
परान् विजयते भूपान् स्तूयते सकलैर्जनैः ॥ ११९ ॥  
      पृथगिति ।  
 प्रत्येकम् ।  
 तेन सहस्रत्रयं होमः, प्रत्यहं सप्ताहं पञ्चाहं  
वा ॥ ११०-११९ ॥  
कृताभिषेकः षण्मासं प्रतिमासं महीपतिः ।  
चतुरम्भोधिवलयां शास्ति सर्वां वसुन्धराम् ॥ १२० ॥  
अस्यैवावृत्त्या फलविशेषमाह कृतेति ।  
 षण्मासं प्रतिमासमिति षडावृत्तयः ॥ १२० ॥  
गजाश्वशान्तिविधये तेषां शालासु साधकः ।  
कुण्डं कृत्वा विधानेन होमं कुर्याद्यथाविधि ॥ १२१ ॥  
पायसाज्यतिलैवीद्वानयुतत्रितयावधि ।  
ब्राह्मणान् भोजयेन्नित्यं भक्ष्यभोज्यफलादिभिः ॥ १२२ ॥  
      गजेति ।  
 प्राक्प्रोक्तविधिना कुम्भान् स्थापयित्वा गन्धानुलेपैः पुष्पाद्यैरभ्यर्च्य विधानेन कुण्डं कृत्वा यथाविधि   
होमं कुर्यादिति सम्बन्धः।  
 तत्र विधानेनेति त्रिकोणम्।  
 यथाविधीति ।  
 वटुकमग्नावभ्यर्च्य वटुकं च तत्र पूजयित्वेत्यर्थः ॥ १२१-१२२॥  
प्राक्प्रोक्तविधिना कुम्भान् स्थापयित्वाऽत्र देशिकः ।  
अभ्यर्च्य गन्धपुष्पाद्यैस्तज्जलैः प्रोक्षयेद्गजान् ॥ १२३ ॥  
अश्वशालामनेनैव वर्धन्ते ते दिने दिने ।  
युद्धेषु महती शक्तिर्जायते पूर्वतोऽधिका ॥ १२४ ॥  
सर्वरोगाः प्रणश्यन्ति कृत्याद्रोहाः परैः कृताः ।  
अस्मात्परतरा रक्षा नास्ति तेषां महीतले ॥ १२५ ॥  
अभिषिच्य महीपालं परेषां विजयोद्यतम् ।  
उक्तेन विधिना मन्त्री यामिन्यां बलिमाहरेत् ॥ १२६ ॥  
      प्राक्प्रोक्तविधिना ।  
 चतुर्थेक्तविधिना ।  
 कुम्भानिति पञ्च ।  
 अत्र ।  
 पञ्चसु कुम्भेषु ।  
 अभ्यर्च्येति ।  
 मध्ये वटुकम् ईशानं चतुर्ष्वन्या मूर्त्तीरिति शेषः ।  
 उक्तञ्च----  
                  पञ्चात्मानं पदं कृत्वा स्वालिप्ते शुद्धभूतले ।  
                  कोष्ठेषु स्थापयेत् सृष्ट्या कलशान् पञ्च शोभनान् ॥  
                  धूपादिवासितान् भूयो जलैरापूरयेत् पृथक् ।  
                  माणिक्यं मौक्तिकं वज्रं नीलं मरकतं तथा ॥  
                  प्रोक्तानि पञ्च रत्नानि निक्षिप्य तेषु पञ्चसु ।  
                  तत्र देवं च मूर्त्तीश्च समभ्यर्च्य यथाविधि ॥ इति ॥  
      अन्यत्र तु----सुवर्णं रजतं मुक्ता राजावर्त्तं प्रवालकम् ।  
      रत्नपञ्चकमाख्यातम् ।  
 इति ।  
 गजान् अश्वान् शालाञ्च गजाश्वशालां प्रोक्षयेदिति सम्बन्धः ।  
 ते गजा अश्वाः ।  
 शक्तिर्जायत इति ।  
 तेषामित्यनुषज्यते ।  
      रोगाः प्रणश्यन्तीत्यत्रापि ।  
 अभिषिच्येति हरेदित्यन्तं पूर्वेक्ताभिषेकबल्योर- नुवादः ॥ १२३-१२६ ॥  
अन्यूनाङ्गमजं हत्वा राजसं प्रागुदाहृतम् ।  
बलिप्रदानसमये रिपूणां सर्वसैन्यकम् ॥ १२७ ॥  
निवेदयेद् बलित्वेन वटुकाय विशिष्टधीः ।  
विदर्भयेच्छत्रुनाम्ना बलिमन्त्रं तथा सुधीः ॥ १२८ ॥  
शत्रुपक्षस्य रुधिरं पिशितं च दिने दिने ।  
भक्षय स्वगणैः सार्द्धं सारमेयसमन्वितः ॥ १२९ ॥  
बलिमन्त्रोऽयमाख्यातः सर्वेषां विजयप्रदः।  
अनेन बलिना हृष्टो वटुकः परसैन्यकम् ॥ १३० ॥  
सर्वं गणेभ्यो विभजेदामिषं क्रुद्धमानसः ।  
एवं कृते परबलं क्षीयते नाऽत्र संशयः ।  
विजयश्रियमेतेन राजा प्राप्नोत्ययत्नतः ॥ १३१ ॥  
      तत्रैव विशेषमाह ।  
 अन्यूनेत्यादिना ॥ १२७-१३१ ॥  
श्रीमायास्मरकूटमत्र विलिखेन्मध्ये दलेष्वष्टसु  
      द्विःप्रोक्तं वटुकायशब्दमपरान् मन्त्रस्य वर्णान् बहिः।  
अष्टद्वन्द्वदलेषु तद्बहिरतस्तत्सङ्ख्यपत्रेष्वथ  
      द्वात्रिंशद्दलकादिसान्तसहितं यन्त्रं लिखेद् भूपुरे ॥ १३२ ॥  
आपदुद्धरणं यन्त्रमपमृत्युभयापहम् ।  
सर्वसम्पत्प्रदं नित्यं सर्व सौभाग्यदायकम् ॥ १३३ ॥  
रक्षाकरं ग्रहार्त्तानां राज्ञां विजयवर्धनम् ।  
आपदुद्धरणादस्मादापदुद्धरणक्षमः ॥ १३४ ॥  
तन्त्रेषु नास्ति मन्त्रोऽन्य इत्याहुर्मन्त्रवेदिनः ।  
      यन्त्रमाह श्रीमायेति ।  
 श्री श्रीबीजम् ।  
 माया शक्तिबीजम् ।  
 स्मरः कामबीजं क्लीम् ।  
 कूटं क्ष्रीम् ।  
 मध्ये कणीकायाः ।  
 तदुक्तं विश्वसारोद्धारे----  
                  तत्रादौ कणीकामध्ये लक्ष्मीबीजं न्यसेद् बुधः ।  
                  मायाबीजं ततो न्यस्य कामबीजं ततः परम् ॥  
                  कूटाक्षरं ततः पश्चादग्निमायासमन्वितम् ।  
                  चतुर्बीजसमायुक्तं कणीकामन्त्रमुद्धरेत् ॥ इति ॥  
      एतेन केषाञ्चन स्मररूपमेव कूटं लिखेदिति व्याख्यानं निरस्तम् ।  
 अष्टदलेषु बटुकाय इत्येकाक्षरक्रमेण लिखनीयम् ।  
 मन्त्रस्य वर्णानिति ।  
 आपदित्यादि- मायान्तान् ।  
 प्रथमषोडशदले ।  
 तद्बहिः प्रथमषोडशदलाद्बहिः ।  
 तत्सङ्ख्यपत्रेषु षोडशसु ।  
 तदुपरि द्वितीयषोडशदले षोडशस्वरान् लिखेत् ॥ १३२-१३४ ॥  
अर्घीशो वह्निशिखरो लान्तस्थो दान्त ईरितः ॥ १३५ ॥  
फडन्तश्चण्डमन्त्रोऽयं त्रिवर्णात्मा समीरितः ।  
अस्य त्रिको मुनिः प्रोक्तश्छन्दोऽनुष्टुबुदाहृतम् ॥ १३६ ॥  
चण्डेशो देवता प्रोक्ता कुर्यादङ्गविधिं पुनः ।  
हृदयं दीप्त फट् प्रोक्तं ज्वल फट् शिर ईरितम् ॥ १३७ ॥  
शिखा ज्वालामालिनी फट् ज्ञेया फट् कवचं मतम् ।  
हन फट् नेत्रमाख्यातं सर्वज्वालिनि फट् परम् ।  
विन्यस्यैवं षडङ्गानि ततो देवं विचिन्तयेत् ॥ १३८ ॥  
      चण्डमन्त्रमाह----अर्घीश इति ।  
 अर्घीश ऊः।  
 दान्तो धः लान्तस्थो वह्निशिखरः तेन र्ध्व ।  
 ऊकारो बीजं फट् शक्तिः ।  
 त्रिक इति ऋषिनाम ॥ १३५-१३८ ॥  
चण्डेश्वरं रक्ततनुं त्रिनेत्रं  
            रक्तांशुकाढ्यं हृदि भावयामि ।  
टङ्कं त्रिशूलं स्फटिकाक्षमालां  
            कमण्डलुं बिभ्रतमिन्दुचूडम् ॥ १३९ ॥  
      ध्यानमाह----चण्डेश्वरमिति ।  
 टङ्कं परशुम् ।  
 तदुक्तं नारायणीये----  
                  शूली परशुकमण्डल्वक्षमाली त्रिलोचनः ।  
 इति ।  
      वामोर्ध्वात् वामाधःपर्यन्तमायुधध्यानम् ॥ १३९ ॥  
वर्णलक्षं जपेन्मन्त्रं होमं कुर्याद्दशांशतः ।  
मधुरत्रयसंयुक्तैवीशुद्धैस्तिलतण्डुलैः ॥ १४० ॥  
पञ्चाक्षरोदिते पीठे चण्डेशं साधु पूजयेत् ।  
मूर्त्तौ बीजेन कॢप्तायां तत् कूर्मे बिन्दुसंयुतः ॥ १४१ ॥  
चण्डेश्वराय हृद् बीजपूर्वः पूजामनुर्मतः ।  
अङ्गैर्मातृभिराशेषैर्वज्राद्यैरायुधैर्यजेत् ॥ १४२ ॥  
      तदिति बीजम् ।  
 कूर्मः चकारः ॥ १४०-१४१ ॥  
      पूजामन्त्रमाह----चण्डेति ।  
 चण्डेश्वराय स्वरूपम् ।  
 हृन्नमः ।  
 बीजपूर्वः स्वस्य बीजपूर्व इत्यर्थः ।  
 आचार्यैश्च गायत्रीं जपेदित्युक्तम् ।  
 यदाहुः----  
            चण्ड चण्डायेत्युक्त्वा प्राग्वदेतद्विद्महे पदम् ।  
            चण्डेश्वराय च प्रोक्त्वा धीमहीति पदं वदेत् ॥  
            तन्नश्चण्ड इति प्रोक्त्वा ब्रूयाद् भूयः प्रचोदयात् ।  
            एषा तु चण्डगायत्री जपात् सान्निध्यकारिणी ॥ इति ॥ १४२ ॥  
चतुरावरणं प्रोक्तं चण्डेशस्य समर्चने ।  
इति सिद्धे मनौ मन्त्री धनवान् जायतेऽचिरात् ॥ १४३ ॥  
तर्पयेन्मनुनाऽनेन नित्यमष्टोत्तरं शतम् ।  
श्रियमाप्नोति महतीं पुत्रमित्रसमन्वितः ॥ १४४ ॥  
      श्रियमाप्नोतीति ।  
 श्रीबीजादित्वम् ॥ १४४ ॥  
प्रियङ्गुकुसुमैः फुल्लैस्तत्काष्ठज्वलितेऽनले ।  
जुहुयादयुतं मन्त्री पुरः क्षोभो प्रजायते ॥ १४५ ॥  
      मन्त्रीत्यनेन दुर्गाबीजादित्वं सूचितम् ॥ १४५ ॥  
साध्यवृक्षत्वचो लोणं पिष्ट्वा पिष्टसमन्वितम् ।  
पुत्तलीं रुचिरां कृत्वा प्रतिष्ठाप्य समीरणम् ॥ १४६ ॥  
छित्त्वा छित्त्वा प्रजुहुयादष्टोत्तरशतं निशि ।  
सप्ताहमेवं कुर्वीत साध्यो दासो भवेत् स्वयम् ॥ १४७ ॥  
      साध्यवृक्षेति ।  
 साधस्य यन्नक्षत्रं तन्नक्षत्रवृक्षत्वचः ।  
 तान् द्वाविंशे वक्ष्यति ।  
 पिष्टं तण्डुलपिष्टम् ।  
 तदुक्तमाचार्यैः----  
      साध्यर्क्षाङ्घिरपचर्मणां सुमसृणां पिष्टैश्च लोणैः समं  
      कृत्वा पुत्तलिकां प्रतिष्ठितचलां जप्त्वा च रात्रौ हुनेत् ॥ इति ।  
      पुत्तलीम् ।  
 षणवत्यङ्गुलाम् ।  
 समीरणं प्राणं प्रतिष्ठाप्येति त्रयोविंशप्रकारेण ।  
 छित्त्वा छित्त्वाति ।  
 द्वाविंशे वक्ष्यमाणरीत्या ।  
 साध्य इति ।  
 लिङ्गमविवक्षितम् ।  
 पुरुषं स्त्रियमपि वशयेत् ।  
 तदुक्तम्----  
      सप्ताहं पुरुषोऽङ्गना यदि चिरं वश्यस्त्ववश्यं भवे-  
            दस्मिन् जन्मनि नात्र चोद्यविषयो देहान्तरे संशयः ॥ इति ॥  
      अथ च साध्यमिति सामान्यत उक्तेद्वीजादिः ।  
 तत्र विशेषो नारायणीये---- प्रज्वाल्याऽग्निमपामार्गैरेवं वश्यो भवेद् द्विजः ।  
      दीप्ते वह्नौ चिताकाष्ठैः प्रतिकृत्या तथा हुनेत् ।  
                  राजा वशीभवेदेवं वश्यः स्याद्वैश्यशूद्रयोः ॥ इति ।  
      दासो भवेदत्र कामादित्वं ज्ञेयम् ॥ १४६-१४७ ॥  
शैवमन्त्रेषु निष्णातश्चण्डेश्वरमनुं भजेत् ।  
सर्वान् कामानवाप्नोति परत्रेह च नन्दति ॥ १४८ ॥  
      शैवमन्त्रेष्वित्यनेनैतदुक्तं भवति ।  
 यावान् चण्डेश्वचरजपस्तावान् शैवषडक्षर मन्त्रजपः ।  
 यदाहुः----त्र्यक्षरस्य जपो यावत्तावज्जप्यः षडक्षरः ।  
                    एहिकामुष्मिकीं सिद्धिं तथा हि लभते नरः ॥ इति ॥  
      सर्वान् कामानिति ।  
                  सतिलैस्तन्दुलैर्हेमकाष्ठाग्नौ जुहुयादरेः ।  
                  उन्मादाय पयोहोमस्तच्छान्तिः खादिरानले ॥ इति ।  
                  यद्यद्वर्णैः प्रसूनैस्तु मन्त्री सप्तदिनं हुनेत् ।  
                  लभेत्तद्रूपबासोऽयमृणहा कामदो मनुः ॥  
      इत्यादि ज्ञेयम् ॥ १४८ ॥  
धरापोऽग्निमरुद्व्योममखेशेन्द्वर्कमूर्त्तये ।  
सर्वभूतान्तरस्थाय शङ्कराय नमो नमः ॥ १४९ ॥  
      धरेत्यादि शैवमन्त्रान्ते शिवस्तुतिः ।  
 धरेति श्लोकेनाऽष्टमूत्तीत्वमुक्तम् ।  
 मखेशो यजमानः ॥ १४९ ॥  
श्रुत्यन्तकृतवासाय श्रुतये श्रुतिजन्मने ।  
अतीन्द्रियाय महसे शाश्वताय नमो नमः ॥ १५० ॥  
      श्रुत्यन्तेति ।  
 उपनिषत्प्रतिपाद्यत्वात्तत्र कृतावासायेत्युपचारतः प्रयोगः ।  
 श्रुतये श्रुतिरूपाय ।  
 श्रुतीनां जन्म यस्मात् ।  
 तेनाऽनादिवेदप्रवक्त्रे ।  
 अतीन्द्रियायेति ।  
  " यतो वाचो निवर्त्तन्ते अप्राप्य मनसा सह " इति श्रुतेः ॥ १५० ॥  
स्थूलसूक्ष्मविभागाभ्यामनिर्देश्याय शम्भवे ।  
भवाय भवसम्भूतदुःखहन्त्रे नमोऽस्तु ते ॥ १५१ ॥  
      भवाय भवनाम्ने ।  
 भवो जन्म तद्दुःखहन्त्रे ॥ १५१ ॥  
तर्कमार्गातिदूराय तपसां फलदायिने ।  
चतुर्वर्गवदान्याय सर्वज्ञाय नमो नमः ॥ १५२ ॥  
      तर्कः दुस्तर्कः ।  
 चतुर्वर्गप्रदात्रे ॥ १५२ ॥  
आदिमध्यान्तशून्याय निरस्ताशेषभीतये ।  
योगिध्येयाय महते निर्गुणाय नमो नमः ॥ १५३ ॥  
विश्वात्मनेऽविचिन्त्याय विलसच्चन्द्रमौलिने ।  
कन्दर्पदर्पकालाय कालहन्त्रे नमो नमः ॥ १५४ ॥  
      आदिः सर्गः मध्यः पालनम् अन्तः संहारः तत्र शून्याय ।  
 फलानुपगमात् ।  
 अविचिन्त्याय ।  
 इयत्ताभावात् ।  
 कालायाऽन्तकाय ॥ १५३-१५४ ॥  
विषाशनाय विहरद् वृषस्कन्धमुपेयुषे ।  
सरिद्दामसमाबद्धकपर्दाय नमो नमः ॥ १५५ ॥  
शुद्धाय शुद्धभावाय शुद्धानामन्तरात्मने ।  
पुरान्तकाय पूर्णाय पुण्यनाम्ने नमो नमः ॥ १५६ ॥  
भक्ताय निजभक्तानां भुक्तिमुक्तिप्रदायिने ।  
विवाससे विवासाय विश्वेशाय नमो नमः ॥ १५७ ॥  
      सरिद् गङ्गा सैव दाम तेन प्रबद्धः कपर्दे जटाजूटो येन तस्मै ।  
  " कपर्देऽस्य जटाजूटः " इति कोषः ॥ १५५-१५७ ॥  
त्रिमूत्तीमूलभूताय त्रिनेत्राय नमो नमः ।  
त्रिधाम्नां धामरूपाय जन्मघ्नाय नमो नमः ॥ १५८ ॥  
देवासुरशिरोरत्नकिरणारुणिताङ्घ्रये ।  
कान्ताय निजकान्तायै दत्तार्धाय नमो नमः ॥ १५९ ॥  
स्तोत्रेणाऽनेन पूजायां प्रीणयेज्जगतः पति ।  
भुक्तिमुक्तिप्रदं भक्त्या सर्वज्ञं परमेश्वरम् ॥ १६० ॥  
॥ इति श्रीमद्लक्ष्मणदेशिकेन्द्रविरचिते शारदातिलके  
विंशः पटलः समाप्तः ॥ २० ॥  
ब्थ् " बि  
त्रिमूर्त्तेः ब्रह्मविष्णुरुद्रमूर्त्तेः ।  
 त्रिधाम्नामिति सूर्याग्निचन्द्रमसाम् ॥१५८-१६०॥  
॥ इति श्रीराघवभट्टविरचित-शारदातिलकटीकायां सत्सम्प्रदायकृतव्याख्यायां  
पदार्थादर्शाभिख्यायां विंशः पटलः ॥ २० ॥  
ब्थ् " बि  
  