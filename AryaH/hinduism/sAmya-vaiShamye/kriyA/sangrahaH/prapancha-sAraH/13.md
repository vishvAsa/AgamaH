+++
title = "१३"

+++


अथ वक्ष्यामि दुर्गाया मन्त्रान्साङ्गान्सदेवतान्।  
सजपार्चाहुतविधीन्प्रीत्यर्थं मन्त्रजापिनाम् ॥ १३.१ ॥   
  

तारो मायामरेशोऽत्रिंपीठो बिन्दुसमन्वितः।  
स एव च विसर्गान्तो गायै नत्यन्तिको मनुः ॥ १३.२ ॥   
  

दुर्गास्य देवता च्छन्दो गायत्रं नारदो मुनिः।  
तारो माया च दुर्गायै ह्रामाद्यन्ताङ्गकल्पना ॥ १३.३ ॥   
  

शङ्खारिचापशरभिन्नकरां त्रिणेत्रां  
  
तिग्मेतरांशुकलया विलसत्किरीटाम्।  
  
सिंहस्थितां ससुरसिद्धनुतां च दुर्गां  
दूर्वानिभां दुरितवर्गहरीं नमामि ॥ १३.४ ॥   
  

कृताभिषेकदीक्षस्तु वसुलक्षं जपेन्मनुम्।  
तदन्ते जुहुयात्सर्पिःसंयुक्तेन पयोन्धसा ॥ १३.५ ॥   
  

अष्टसाहस्रसंख्यैस्तु तिलैर्वा मधुराप्लुतैः।  
पीठार्चायां प्रयष्टव्याः क्रमात्तच्छक्तयो नव ॥ १३.६ ॥   
  

प्रभा माया जया सूक्ष्मा विशुद्धा नन्दिनी तथा।  
सुप्रभा विजया सर्वसिद्धिदा नवमी तथा ॥ १३.७ ॥   
  

अर्च्या ह्रस्वत्रयक्लीबरहितैश्च स्वरैरिमाः।  
तारान्ते वज्रमाभाष्य नखदंष्ट्रायुधानि च ॥ १३.८ ॥   
  

महासिंहाय चेत्युक्त्वा वर्मास्त्रनतयः क्रमात्।  
सिंहमन्त्रोऽयमित्येवं संप्रोक्ता पीठकल्पना ॥ १३.९ ॥   
  

अङ्गैः स्यादावृतिः पूर्वा द्वितीया शक्तिभिः स्मृता।  
अष्टायुधैस्तृतीया स्याल्लोकपालैश्चतुर्थ्यपि ॥ १३.१० ॥   
  

तदायुधैः पञ्चमी च दुर्गायजनमीदृशम्।  
जया च विजया कीर्त्तिः प्रीतिश्चाथ प्रभाह्वया ॥ १३.११ ॥   
  

श्रद्धा मेधा श्रुतिरपि शक्तयः स्वाक्षरादिकाः।  
चक्रशङ्खगदाखङ्गपाशाङ्कुशशरा धनुः ॥ १३.१२ ॥   
  

क्रमादष्टायुधाः प्रोक्ता दौर्गा दुर्गतिहारिणः।  
इत्थं दुर्गामनौ जापहुतार्चाभिः प्रसाधिते ॥ १३.१३ ॥   
  

मन्त्रीन्दिरावान्भवति दीर्घायुर्दुरिताञ्जयेत्।  
यान्यानिच्छति कामान्स्वांस्तांस्तान्प्राप्नोति यत्नतः ॥ १३.१४ ॥   
  

विधाय विधिनानेन कलशं चाभिषेचयेत्।  
  
यमसौ भूतवेतालपिशाचाद्यैर्विमुच्यते।  
राजाभिषिक्तो विधिना सपत्नानमुना जयेत् ॥ १३.१५ ॥   
  

अमुना विधिना कृताभिषेका  
  
ललना पुत्रमवाप्नुयाद्विनीतम्।  
  
हवनात्तिलसर्षपैः सहस्र  
द्वितयैराशु भवेच्च गर्भरक्षा ॥ १३.१६ ॥   
  

अनयैव जपाभिषेकहोम  
  
क्रियया स्यादनुरञ्जनं जनानाम्।  
  
भजतां सकलार्थसाधनार्थं  
मुनिवर्यैः परिकल्पितोऽयमादौ ॥ १३.१७ ॥   
  

उत्तिष्ठपदं प्रथमं  
  
पुरुषि ततः किंपदं स्वपिषियुक्तम्।  
  
भयमपि मेऽन्ते समुप  
स्थितमित्युच्चार्य यदिपदं प्रवदेत् ॥ १३.१८ ॥   
  

शक्यमशक्यं वोक्त्वा  
  
तन्मे भगवति निगद्य शमयपदम्।  
  
प्रोक्त्वा ठद्वितययुतं  
सप्तत्रिंशाक्षरो मनुः प्रोक्तः ॥ १३.१९ ॥   
  

आरण्यकोऽत्यनुष्टु  
  
ब्वनदुर्गाख्याः क्रमेण भगवत्याः।  
  
ऋष्यादिकाः स्वमनुना  
विहितान्यङ्गानि वाक्यभिन्नेन ॥ १३.२० ॥   
  

षड्भिश्चतुर्भिरष्टभि  
  
रष्टार्णैः षड्भिरपि च पञ्चार्णैः।  
  
जातियुतैश्च विदध्या  
दङ्गानि च षट् क्रमेण विशदमतिः ॥ १३.२१ ॥   
  

पद्द्वयसंधिगुदान्ध्वा  
  
धारोदरपार्श्वहृत्स्तनेषु गले।  
  
दोःसंधिवदननासा  
कपोलदृक्कर्णयुग्भ्रुके न्यस्येत् ॥ १३.२२ ॥   
  

हेमप्रख्यामिन्दुखण्डात्तमौलिं  
  
शङ्खारिष्टाभीतिहस्तां त्रिणेत्राम्।  
  
हेमाब्जस्थां पीतवस्त्रां प्रसन्नां  
देवीं दुर्गां दिव्यरूपां नमामि ॥ १३.२३ ॥   
  

अरिशङ्खकृपाणखेटबाणा  
  
न्सधनुःशूलकतर्जिनीर्दधाना।  
  
भवतां महिषोत्तमाङ्गसंस्था  
नवदूर्वासदृशी श्रियेऽस्तु दुर्गा ॥ १३.२४ ॥   
  

चक्रदरखङ्गखेटक  
  
शरकार्मुकशूलसंज्ञककपालैः।  
  
ऋष्टिमुसलकुन्तनन्दक  
वलयगदाभिण्डिपालशक्त्याख्यैः ॥ १३.२५ ॥   
  

उद्यद्विकृतिभुजाढ्या  
  
महिषाङ्गे सजलजलदसंकाशा।  
  
सिंहस्था वाग्निनिभा  
पद्मस्था वाथ मरतकप्रख्या ॥ १३.२६ ॥   
  

व्याघ्रत्वक्परिधाना  
  
सर्वाभरणान्विता त्रिणेत्रा च।  
  
अहिकलितनीलकुञ्चित  
कुन्तलविलसत्किरीटशशिशकला ॥ १३.२७ ॥   
  

सर्पमयवलयनूपुर  
  
काञ्चीकेयूरहारसंपन्ना  
  
सुरदितिजाभयभयदा  
ध्येया कात्यायनी प्रयोगविधौ ॥ १३.२८ ॥   
  

संयतचित्तो लक्षच  
  
तुष्कं जप्त्वा हुनेद्दशांशेन।  
  
व्रीहितिलाज्यहविर्भिः  
सम्यक्संचिन्त्य भगवतीमनले ॥ १३.२९ ॥   
  

पीठे पूर्वप्रोक्ते  
  
पूज्याङ्गैः शक्तिभिस्तथाष्टाभिः।  
  
अष्टायुधैश्च मातृभि  
राशेशैः क्रमश एव दुर्गेयम् ॥ १३.३० ॥   
  

आर्या दुर्गा भद्रा  
  
सभद्रकाली तथाम्बिकाख्या च।  
  
क्षेम्या सवेदगर्भा  
क्षेमकरी चेति शक्तयः प्रोक्ताः ॥ १३.३१ ॥   
  

अरिदरकृपाणखेटक  
  
बाणधनुःशूलसंयुतकपालाः।  
  
अष्टायुधाः क्रमोक्ताः  
पूर्वविधानवदथोदितं शेषम् ॥ १३.३२ ॥   
  

इत्थं जपार्चनाहुत  
  
सिद्धमनोर्मन्त्रिणः प्रयोगविधिः।  
  
विहितो जपः प्रतिदिनं  
निजरक्षायै शतं सहस्रं वा ॥ १३.३३ ॥   
  

उद्दिश्य यद्यदेनं  
  
मनुं जपेदथ सहस्रमयुतं वा।  
  
तत्तन्मन्त्री लभ्ये  
दचिरात्तदनुग्रहादसाध्यमपि ॥ १३.३४ ॥   
  

स्नात्वार्काभिमुखः स  
  
न्नाभिद्वयसेऽम्भसि स्थितो मन्त्री।  
  
अष्टोर्ध्वशतं प्रजपे  
न्निजवाञ्छितसिद्धये च लक्ष्म्यै च ॥ १३.३५ ॥   
  

ध्यात्वा त्रिशूलहस्तां  
  
ज्वरसर्पग्रहविपत्सु जन्तूनाम्।  
  
संस्पृश्य शिरसि जप्या  
त्तज्जन्योपद्रवं शमयेत् ॥ १३.३६ ॥   
  

अयुतं तिलैर्वनोत्थै  
  
राजीभिर्वा हुनेत्समिद्भिर्वा।  
  
मायूरिकीभिरचिरा  
त्सोऽपस्मारादिकांश्च नाशयति ॥ १३.३७ ॥   
  

जुहुयाद्रोहिणसमिधा  
  
मयुतं मन्त्री पुनः सशुङ्गानाम्।  
  
सर्वापदां विमुक्त्यै  
सर्वसमृद्ध्यै ग्रहादिशान्त्यै च ॥ १३.३८ ॥   
  

आर्कैः समित्सहस्रैः  
  
प्रतिजुहुयादर्कवारमारभ्य।  
  
दशदिनतोऽर्वाग्वाञ्छित  
सिद्धिर्देव्याः प्रसादतो भवति ॥ १३.३९ ॥   
  

शुद्धैः सारैरिध्मै  
  
स्त्रिदिनं वा सप्तरात्रकं वापि।  
  
प्रतिशकलं प्रतिजुहुया  
न्मनुना निजवाञ्छिताप्तये मन्त्री ॥ १३.४० ॥   
  

विशिखानां त्रिंशत्कं  
  
पुरो निधायाथ तीक्ष्णतैलेन।  
  
जुहुयात्सहस्रकं वा  
युतमपि संख्यासु पूरितासु पुनः ॥ १३.४१ ॥   
  

संपातिततैलेन च  
  
शरान्समभ्यज्य पूर्ववज्जप्यात्।  
  
तानथ शूरो धन्वी  
शुद्धाचारः प्रवेधयेद्बाणान् ॥ १३.४२ ॥   
  

प्रतिसेनाया मध्ये  
  
सा धावति सद्य एव संभ्रान्ता।  
  
भूयो गुरुं धनैरपि  
धान्यैः परिपूजयेच्च कारयिता ॥ १३.४३ ॥   
  

अष्टोत्तरशतजप्तं  
  
यच्छिरसि प्रक्षिपेच्चिताभस्म।  
  
स तु विद्विष्टो लोकै  
र्देशाद्देशान्तरं परिभ्रमति ॥ १३.४४ ॥   
  

कारस्करस्य पत्रै  
  
रष्टसहस्रैर्निपातितैर्मरुता।  
  
जुहुयात्सपादपांसुभि  
रुच्चाटकरं भवेद्रिपोः सद्यः ॥ १३.४५ ॥   
  

सेनां संस्तम्भयितुं  
  
विषतरुसुमनःसहस्रकं जुहुयात्।  
  
तावद्भिस्तत्पत्रै  
र्जुहुयान्मन्त्री च तां निवर्तयितुम् ॥ १३.४६ ॥   
  

विषतरुमयीं च शत्रोः  
  
प्रतिकृतिमसकृत्प्रतिष्ठितप्राणाम्।  
  
छित्त्वा च्छित्त्वा काको  
लूकवसाक्तैः सहस्रमष्टौ च ॥ १३.४७ ॥   
  

असितचतुर्दश्यां त  
  
द्गात्रैर्जुहुयादरण्यकेऽर्धनिशि।  
  
त्रिचतुर्दशीप्रयोगा  
दर्वाङ् म्रियते रिपुर्न संदेहः ॥ १३.४८ ॥   
  

स्ववसारक्तोपेतै  
  
र्जुहुयात्पत्रैरुलूकवायसयोः।  
  
म्रियतेऽरातिर्मत्त  
स्तून्मत्तसमित्सहस्रहोमेन ॥ १३.४९ ॥   
  

संस्थापितानिलां तां  
  
प्रतिकृतिमुष्णोदके विनिक्षिप्य।  
  
प्रजपेदुन्मादः स्या  
च्छत्रोर्दुग्धाभिषेकतः शान्तिः ॥ १३.५० ॥   
  

रविबिम्बगतामरुणां  
  
करयुगपरिक्लृप्तशूलतर्जनिकाम्।  
  
ध्यात्वायुतं प्रजप्या  
न्मारयितुं सद्य एव रिपुनिवहम् ॥ १३.५१ ॥   
  

असिखेटकरार्कस्था  
  
क्रुद्धा मारयति सैव जपविधिना।  
  
सिंहस्था बाणधनु  
ष्करा समुच्चाटयेदरीनचिरात् ॥ १३.५२ ॥   
  

विषतरुसमिदयुतहुता  
  
दथ करिणो रोगिणो भवन्त्यचिरात्।  
  
तत्पर्णैश्च विनाश  
स्तेषामुच्चाटनं च तत्पुष्पैः ॥ १३.५३ ॥   
  

आनित्यसमिद्धोमा  
  
द्रोगा नश्यन्ति दन्तिनामचिरात्।  
  
तत्पुष्पैर्मधुराक्तै  
र्होमाच्च वशीभवन्ति मातङ्गाः ॥ १३.५४ ॥   
  

त्रिमधुरयुतैरनित्यक  
  
पत्रैर्मत्ता भवन्ति ते सद्यः।  
  
रक्षाकरस्तु करिणां  
तज्जापितपञ्चगव्यलेपः स्यात् ॥ १३.५५ ॥   
  

आज्यतिलराज्यनित्यक  
  
दुग्धोदकपञ्चगव्यतण्डुलकैः।  
  
सघृतैश्च प्रत्येकं  
सहस्रहवनं गजाश्ववर्धनकृत् ॥ १३.५६ ॥   
  

द्विजभूरुहं महान्तं  
  
छित्त्वा निर्भिद्य पञ्चधा भूयः।  
  
आशाक्रमेण पञ्चा  
युधा विधेयाश्च साधुशिल्पविदा ॥ १३.५७ ॥   
  

शङ्खः सनन्दकोऽरिः  
  
शार्ङ्गः कौमोदकी दिशाक्रमतः।  
  
पञ्चेति पञ्चगव्ये  
निधाय जप्याच्च पञ्चसाहस्रम् ॥ १३.५८ ॥   
  

तावद्धृतेन जुहुया  
  
त्तेष्वथ संपात्य साधु संपातम्।  
  
पुनरपि तावज्जप्त्वा  
मध्याद्यवटेषु पञ्चगव्ययुतम् ॥ १३.५९ ॥   
  

संस्थाप्य समीकृत्य च  
  
बलिं हरेत्तत्र तत्र तन्मन्त्रैः।  
  
पुरराष्ट्रग्रामाणां  
कार्या रक्षैवमेव मन्त्रविदा ॥ १३.६० ॥   
  

यस्मिन्देशे विहिता  
  
रक्षेयं तत्र वर्धते महालक्ष्मीः।  
  
धनधान्यसमृद्धिः स्या  
द्रिपुचोराद्याश्च नैव बाधन्ते ॥ १३.६१ ॥   
  

पद्मोत्पलकुमुदहुतै  
  
र्नृपपत्नीब्राह्मणान्वशीकुरुते।  
  
कह्लारलोणहोमै  
र्विट्छूद्राञ्जातिभिस्तथा ग्रामम् ॥ १३.६२ ॥   
  

अथ वारिदरगदाम्बुज  
  
करं मुकुन्दं विचिन्त्य रविबिम्बे।  
  
व्यत्यस्तपुरुषभगवति  
पदं मनुं जपतु सर्वसिद्धिकरम् ॥ १३.६३ ॥   
  

साध्याख्याक्षरगर्भितं मनुममुं पत्रे लिखित्वा च त  
  
च्चक्रीहस्तमृदा कृतप्रतिकृतेर्विन्यम्य मन्त्री हृदि।  
  
सप्ताहं त्वथ पुत्तलीमभिमुखे संस्थाप्य संध्यात्रये  
जप्यादष्टशतं चिराय वशतां गच्छत्यसौ निश्चयः ॥ १३.६४ ॥   
  

व्रीहीणां जुहुयान्नरोऽष्टशतकं संवत्सराद्व्रीहिमा  
  
न्गोदुग्धैः पशुमान्घृतैः कनकवान्दध्ना च सर्वर्द्धिमान्।  
  
अन्नैरन्नसमृद्धिमांश्च मधुभिः स्याद्रत्नवान्दूर्वया  
प्यायुष्मान्प्रतिपद्धुतेन महतीं सद्यः श्रियं प्राप्नुयात् ॥ १३.६५ ॥   
  

छान्तं मरुत्तुरीयवर्णयुतं सवाद्यं  
  
संवीप्स्य शूलिनिपदं च सदुष्टशब्दम्।  
  
पञ्चान्तकं सदहनं परिभाष्य हान्तं  
हुंफड्द्विठान्तमिति शूलिनिमन्त्रमेतत् ॥ १३.६६ ॥   
  

ऋषिर्दीर्घतमाश्छन्दः ककुब्दुर्गा च देवता।  
दुर्गा हृद्वरदा शीर्षं शिखा स्याद्विन्ध्यवासिनी ॥ १३.६७ ॥   
  

वर्म चासुरमर्दिन्या युद्धपूर्वप्रिये तथा।  
त्रासयद्वितयं चास्त्रं देवसिद्धसुपूजिते ॥ १३.६८ ॥   
  

नन्दिन्यन्ते रक्षयुगं महायोगेश्वरीति च।  
  
शूलिन्याद्यं तु पञ्चाङ्गं हुंफडन्तमितीरितम्।  
अङ्गकर्मैव रक्षाकृत्प्रोक्तं ग्रहनिवारणम् ॥ १३.६९ ॥   
  

बिभ्राणा शूलबाणास्यरिसदरगदाचापपाशान्कराब्जै  
  
र्मेघश्यामा किरीटोल्लिखितजलधरा भीषणा भूषणाढ्या।  
  
सिंहस्कन्धाधिरूढा चतसृभिरसिखेटान्विताभिः परीता  
कन्याभिर्भिन्नदैत्या भवतु भवभयध्वंसनी शूलिनी वः ॥ १३.७० ॥   
  

एवं विचिन्त्य पुनरक्षरलक्षमेनं  
  
मन्त्री जपेत्प्रतिजुहोतु दशांशातोऽन्ते।  
  
आज्येन साज्यहविषा प्रयजेच्च देवी  
मङ्गाष्टशक्तिनिजहेतिदिशाधिनाथैः ॥ १३.७१ ॥   
  

दुर्गा च वरदा विन्ध्यवासिन्यसुरमर्दिनी।  
युद्धप्रिया देवसिद्धपूजिता नन्दिनी तथा ॥ १३.७२ ॥   
  

महायोगेश्वरी चाष्ट शक्तयः समुदीरिताः.।  
रथाङ्गशङ्खासिगदाबाणकार्मुकसंज्ञिताः ॥ १३.७३ ॥   
  

सशूलपाशा यष्टव्या दिक्क्रमादष्ट हेतयः।  
  
दीक्षाजपहुतार्चाभिः सिद्धिः कर्म समाचरेत्।  
आमयोन्मादभूतापस्मारक्ष्वेलशमादिकम् ॥ १३.७४ ॥   
  

उद्धूर्णैः प्रहरणकैरुदीर्णवेगैः(?)  
  
शूलाद्यैर्निजमथ शूलिनीं विचिन्त्य।  
  
आविश्य क्षणमिव जप्यमानमन्त्र  
स्यावृत्त्या द्रुतमपयान्ति भूतसंघाः ॥ १३.७५ ॥   
  

अन्तराथ पुनरात्मरोगिणा  
  
मम्बिकामपि निजायुधाकुलाम्।  
  
संविचिन्त्य जपतोऽरिमुद्रया  
विद्रवन्त्यवशविग्रहा ग्रहाः ॥ १३.७६ ॥   
  

अहिमूषिकवृश्चिकादिजं वा  
  
बहुपात्कुक्कुरलूतिकोद्भवं वा।  
  
विषमाशु विनाशयेन्नराणां  
प्रतिपत्त्यैव च विन्ध्यवासिनी सा ॥ १३.७७ ॥   
  

आधाय बाणे निशितेऽथ देवीं  
  
क्षेमंकरीं मन्त्रमिमं जपित्वा।  
  
तद्वेधनादेव विपक्षसेना  
दिशो दशाधावति नष्टसंज्ञा ॥ १३.७८ ॥   
  

आत्मानमार्यां प्रतिपद्य शूल  
  
पाशान्वितां वैरिबलं प्रविश्य।  
  
मन्त्रं जपन्नाशु परायुधानि  
गृह्णाति मुष्णाति च बोधमेषाम् ॥ १३.७९ ॥   
  

तिलसिद्धार्थैर्जुहुया  
  
ल्लक्षं मन्त्री सपत्ननामयुतम्।  
  
स तु रोगाभिहतात्मा  
मृतिमेति न तत्र संदेहः ॥ १३.८० ॥   
  

त्रिमधुरयुक्तैश्च तिलै  
  
रष्टसहस्रं जुहोति योऽनुदिनम्।  
  
अप्रतिहतास्य शक्ति  
र्भूयात्प्रागेव वत्सरतः ॥ १३.८१ ॥   
  

सर्पिषाष्टशतहोमतोऽमुना  
  
वाञ्छितं सकलमब्दतो भवेत्।  
  
दूर्वया त्रिकयुजेप्सितं लभे  
त्सम्यगष्टशतसंख्यया हुतात् ॥ १३.८२ ॥   
  

क्षुरिकाकृपाणनखरा  
  
मन्त्रेणानेन साधु संजप्ताः।  
  
संपाताज्यसुसिक्ता  
अप्रतिहतशक्तयो भवन्ति युधि ॥ १३.८३ ॥   
  

गोमयविहिताङ्गुलिकां  
  
जुहुयाच्छतमष्टपूर्वकं मन्त्री।  
  
दिवसैः सप्तभिरिष्टौ  
द्विष्टौ च मिथो वियोगिनौ भवतः ॥ १३.८४ ॥   
  

अस्पृष्टकुं गोमयमन्तरिक्षे  
  
संगृह्य जप्त्वा त्रिसहस्रमानम्।  
  
धियासतां वै निखनेन्नराणां  
संस्तम्भनं द्वारि चमूमुखे च ॥ १३.८५ ॥   
  

पानीयान्धःपाणिमार्यां प्रसन्नां  
  
ध्यात्वा ग्रामं वा पुरं वापि गच्छन्।  
  
जप्त्वा मन्त्रं तर्पयित्वा प्रविष्टो  
मृष्टं भोज्यं प्राप्नुयाद्भृत्यवर्गैः ॥ १३.८६ ॥   
  

आर्कैर्मन्त्री त्रिमधुरयुतैरर्कसाहस्रमिध्मै  
  
राश्वत्थैर्वा त्वतिविशदचेतास्तिलैर्वा जुहोतु।  
  
यानुद्दिश्यावहितमनसा तन्मये सम्यगग्नौ  
ते वश्याः स्युर्विधुरितधियो नात्र कार्यो विचारः ॥ १३.८७ ॥   
  

कुर्यात्प्रयोगानपि दावदुर्गा  
  
कल्पोदितान्वै मनुनामुना च।  
  
मन्त्री जपार्चाहुतितर्पणाद्या  
न्नाल्पो हि मन्वोरनयोर्विशेषः ॥ १३.८८ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे त्रयोदशः पटलः ॥   
  
  
  
  
  
