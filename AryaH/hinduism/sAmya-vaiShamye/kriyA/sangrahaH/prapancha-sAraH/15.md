+++
title = "१५"

+++


अथ चन्द्रमनुं वक्ष्ये सजपार्चाहुतादिकम्।  
हिताय मन्त्रिणां सार्घ्यविधानं च समासतः ॥ १५.१ ॥   
  

भृगुः ससद्यः सार्धेन्दुर्बिन्दुहीनः पुनश्च सः।  
विषानन्तौ मान्तनती मन्त्रोऽयं सोमदैवतः ॥ १५.२ ॥   
  

दीर्घभाजा स्वबीजेन कुर्यादङ्गानि वै क्रमात्।  
विचिन्तयेत्पुनर्मन्त्री यथावन्मन्त्रदेवताम् ॥ १५.३ ॥   
  

अमलकमलसंस्थः सुप्रसन्नाननेन्दु  
  
र्वरदकुमुदहस्तश्चारुहारादिभूषः।  
  
स्फटिकरजतवर्णो वाञ्छितप्राप्तये वो  
भवतु भवदभीष्टोद्द्योतिताङ्कः शशाङ्कः ॥ १५.४ ॥   
  

दीक्षितः प्रजपेन्मन्त्री रसलक्षं मनुं वशी।  
पञ्चमीदशमीपञ्चदशीषु तु विशेषतः ॥ १५.५ ॥   
  

अयुतं प्रजपेन्मन्त्री सायाह्नेऽभ्यर्च्य भाधिपम्।  
पयोन्नेन हुनेद्भूयः सघृतेन सहस्रकम् ॥ १५.६ ॥   
  

ससर्पिषा पायसेन षट्सहस्रं हुनेत्ततः।  
पीठक्लृप्तौ तु सोमान्तं परिपूज्यार्चयेद्विधुम् ॥ १५.७ ॥   
  

केसरेष्वङ्गपूजा स्याच्छक्तीस्तद्बहिरर्चयेत्।  
रोहिणीं कृत्तिकाख्यां च रेवतीं भरणीं तथा ॥ १५.८ ॥   
  

रात्रिमार्द्राह्वयां ज्योत्स्नां कलां च क्रमतोऽर्चयेत्।  
दलाग्रेषु ग्रहानष्टौ दिशानाथाननन्तरम् ॥ १५.९ ॥   
  

सुसितैर्गन्धकुसुमैः पात्रै रूप्यमयैस्तथा।  
शक्तयः फुल्लकुन्दाभास्तारहारविभूषणाः ॥ १५.१० ॥   
  

सितमाल्याम्बरालेपा रचिताञ्जलयो मताः।  
इति सिद्धमनुर्मन्त्री शशिनं मूर्ध्नि चिन्तयेत् ॥ १५.११ ॥   
  

त्रिसहस्रं जपेद्रात्रौ मासान्मृत्युंजयो भवेत्।  
हृदयाम्भोजसंस्थं तं भावयन्प्रजपन्मनुम् ॥ १५.१२ ॥   
  

राज्यैश्वर्यं वत्सरेण प्राप्नुयादप्यकिंचनः।  
आहाराचारनिरतो जपेल्लक्षचतुष्टयम् ॥ १५.१३ ॥   
  

असंशयतरं तेन निधानमुपलभ्यते।  
घोरा ज्वरा गराः शीर्षरोगाः कृत्याश्च कामिलाः ॥ १५.१४ ॥   
  

तन्मन्त्रायुतजापेन नश्यन्ति सकलापदः।  
नित्यशः प्रजपेन्मन्त्रं पूर्णासु विजितेन्द्रियः ॥ १५.१५ ॥   
  

जपेन्मनुं यथाशक्ति लक्ष्मीसौभाग्यसिद्धये।  
त्रितयं मण्डलानां तु कृत्वा पाश्चात्त्यपौर्विकम् ॥ १५.१६ ॥   
  

आसीनः पश्चिमे मध्ये संस्थे द्रव्याणि विन्यसेत्।  
पूर्वस्मिन्पङ्कजोपेते पूर्ववत्सोममर्चयेत् ॥ १५.१७ ॥   
  

राकायामुदये राज्ञो निजकार्यं विचिन्तयेत्।  
संस्थाप्य राजतं तत्र चषकं परिपूरयेत् ॥ १५.१८ ॥   
  

गव्येन शुद्धपयसा स्पृष्टपात्रो जपेन्मनुम्।  
अष्टोत्तरशतावृत्त्या दद्यादर्घ्यमथेन्दवे ॥ १५.१९ ॥   
  

विद्यामन्त्रेण मन्त्रज्ञो यथावत्तद्गतात्मना।  
विद्याविद्यापदे प्रोक्त्वा मालिनीति च चन्द्रिणी ॥ १५.२० ॥   
  

चन्द्रमुख्यनिजायां च निगदेत्प्रणवादिकम्।  
प्रतिमासं च षण्मासात्सिद्धिमेष्यति काङ्क्षितम् ॥ १५.२१ ॥   
  

इष्टाय दीयते कन्या कन्यां विन्देन्निजेप्सिताम्।  
  
अमितां श्रियमाप्नोति कान्तिं पुत्रान्यशः पशून्।  
सोमार्घ्यदाता लभते दीर्घमायुश्च विन्दति ॥ १५.२२ ॥   
  

इति सोममन्त्रसिद्धिं  
  
प्रणिगदितः संग्रहेण मन्त्रविदाम्।  
  
उपकृतयेऽमितलक्ष्म्यै  
मेधायै प्रेत्य चेह संपत्त्यै ॥ १५.२३ ॥   
  

अथाग्निमन्त्रान्सकलार्थसिद्धि  
  
करान्प्रवक्ष्ये जगतो हिताय।  
  
सर्ष्यादिक्लृप्तीनपि साङ्गभेदा  
न्सार्चाविशेषान्सजपादिकांश्च ॥ १५.२४ ॥   
  

वियतो दशमोऽर्घिसर्गयुक्तो  
  
भुवसर्गौ भृगुलान्तषोडशाचः।  
  
हुतभुग्दयिता ध्रुवादिकोऽयं  
मनुरुक्तः सुसमृद्धिदः कृशानोः ॥ १५.२५ ॥   
  

भृगुरपि तदृषिश्छन्दो  
  
गायत्री देवताग्निरुद्दिष्टः।  
  
प्राक्प्रोक्तान्यङ्गानि  
विशः समुक्तैश्च मन्त्रवाक्यैर्वा ॥ १५.२६ ॥   
  

शक्तिस्वस्तिकपाशा  
  
न्साङ्कुशवरदाभयान्दधत्ित्रमुखः।  
  
मकुटादिविविधभूषो  
ऽवताच्चिरं पावकः प्रसन्नो वः ॥ १५.२७ ॥   
  

जपेदिमं मनुमृतुलक्षमादरा  
  
द्दशांशतः प्रतिजुहुयात्पयोन्धसा।  
  
ससर्पिषाप्यसिततरैश्च षाष्टिकैः  
समर्चयेदथ विधिवद्विभावसुम् ॥ १५.२८ ॥   
  

पीता श्वेतारुणा कृष्णा धूम्रा तीव्रा स्फुलिङ्गिनी।  
रुचिरा कालिनी चेति कृशानोर्नव शक्तयः ॥ १५.२९ ॥   
  

पीठे तनूनपातः  
  
प्रागङ्गैरष्टमूर्तिभिस्तदनु।  
  
भूयश्च शतमखाद्यै  
र्विधिनाथ हिरण्यरेतसं प्रयजेत् ॥ १५.३० ॥   
  

आज्यैरष्टोर्ध्वशतं  
  
प्रतिपदमारभ्य मन्त्रविद्दिनशः।  
  
चतुरो मासाञ्जुहुया  
ल्लक्ष्मीरत्यायता भवेत्तस्य ॥ १५.३१ ॥   
  

शुद्धाभिः शालीभि  
  
र्दिनमनुजुहुयात्तथाब्दमात्रेण।  
  
शालीशालि गृहं स्या  
द्गोमहिषाद्यैश्च संकुलं तस्य ॥ १५.३२ ॥   
  

शुद्धान्नैर्घृतसिक्तैः  
  
प्रतिदिनमग्नौ समेधिते जुहुयात्।  
  
अन्नसमृद्धिर्महती  
स्यादस्य निकेतनेऽब्दमात्रेण ॥ १५.३३ ॥   
  

जुहुयात्तिलैः सुशुद्धैः  
  
षण्मासाज्जायते महालक्ष्मीः।  
  
कुमुदैः कह्लारैरपि  
जातीकुसुमैश्च जायते सिद्धिः ॥ १५.३४ ॥   
  

पालाशैः पुनरिध्मकैः सरसिजैर्बिल्वैश्च रक्तोत्पलै  
  
र्दुग्धोर्वीरुहसंभवैः खदिरजैर्व्याघातवृक्षोद्भवैः।  
  
दूर्वाख्यैश्च शमीविकङ्कतभवैरष्टोर्ध्वयुक्तं शतं  
नित्यं वा जुहुयात्प्रतिप्रतिपदं मन्त्री महासिद्धये ॥ १५.३५ ॥   
  

तारं व्याहृतयश्चाग्निर्जातवेद इहावह।  
सर्वकर्माणि चेत्युक्त्वा साधयाग्निवधूर्मनुः ॥ १५.३६ ॥   
  

ऋष्याद्याः पूर्वोक्ता  
  
मन्त्रेणाङ्गानि वर्णभिन्नेन।  
  
भूतर्तुकरणसेन्द्रिय  
गुणयुग्मैर्जातिभेदितैस्तदपि ॥ १५.३७ ॥   
  

अथ वा शक्तिस्वस्तिक  
  
दर्भाक्षस्रक्स्रुवस्रुगभयवरान्।  
  
दधदमिताकल्पो यो  
वसुरवतात्कनकमालिकालसितः ॥ १५.३८ ॥   
  

वत्सरादेश्चतुर्दश्यां दिनादावेव दीक्षितः।  
मन्त्रं द्वादशसाहस्रं जपेत्सम्यगुपोषितः ॥ १५.३९ ॥   
  

अर्चयेदङ्गमूर्तीश्च लोकेशकुलिशादिभिः।  
समिदाद्यममावास्यां परिशोध्य यथाविधि ॥ १५.४० ॥   
  

ब्राह्मणान्भोजयित्वा च स्वयं भुक्त्वा समाहितः।  
परेऽह्नि प्रतिपद्येतैर्जुहुयादर्चितेऽनले ॥ १५.४१ ॥   
  

मन्त्री वटसमिद्व्रीहितिलराजिहविर्घृतैः।  
अष्टोत्तरशतावृत्त्या हुनेदेकैकशः क्रमात् ॥ १५.४२ ॥   
  

दशाहमेवं कृत्वा तु पुनरेकादशीतिथौ।  
शक्त्या प्रतर्प्य विप्रांश्च प्रदद्याद्गुरुदक्षिणाम् ॥ १५.४३ ॥   
  

सुवर्णवासोधान्यानि शोणां गां च सतर्णकाम्।  
पुनरष्टोत्तरं मन्त्री सहस्रं दिनशो जपेत् ॥ १५.४४ ॥   
  

विधिनेति विधातुरग्निपूजा  
  
मचिरेणैव भवेन्महासमृद्धिः।  
  
धनधान्यसुवर्णरत्नपूर्णा  
धरणी गोवृषपुत्रमित्रकीर्णा ॥ १५.४५ ॥   
  

प्रजपदथ वा सहस्रसंख्यं  
  
दिनशो वत्सरतो भवेन्महाश्रीः।  
  
जुहुयात्प्रतिवासरं शताख्यं  
हविषाब्देन भवेन्महासमृद्धिः ॥ १५.४६ ॥   
  

पालाशैः कुसुमैर्हुनेद्दधिघृतक्षौद्राप्लुतैर्मण्डलं  
  
नित्यं साष्टशतं तथैव करवीरोत्थैः समृद्ध्यै हुनेत्।  
  
षण्मासं कपिलाघृतेन दिनशोऽप्यष्टौ सहस्रं तथा  
होतव्यं लभते स राजसदृशीं लक्ष्मीं यशो वा महत् ॥ १५.४७ ॥   
  

उत्पूर्वात्तिष्ठशब्दात्पुरुषहरिपदे पिङ्गलान्ते निगद्य  
  
प्रोच्याथो लोहिताक्षं पुनरपि च वदेद्देहि मेदान्क्रमेण।  
  
भूयो ब्रूयात्तथा दापय शशियुगलार्णांश्चतुर्विशदर्णः  
प्रोक्तो मन्त्रोऽखिलेष्टप्रतरणसुरसद्माङ्घ्रिपः स्यात्कृशानोः ॥ १५.४८ ॥   
  

ऋष्याद्याः स्युः पूर्वव  
  
दृतुभूतदिशात्रिकरणयुगलार्णैः।  
  
मूलमनुनाथ कुर्या  
दङ्गानि क्रमश एव मन्त्रितमः ॥ १५.४९ ॥   
  

हैमाश्वत्थसुरद्रुमोदरभुवो निर्यान्तमश्वाकृतिं  
  
वर्षन्तं धनधान्यरत्ननिचयान्रन्ध्रैः स्वकैः संततम्।  
  
ज्वालापल्लवितस्वरोमविवरं भक्तार्तिसंभेदनं  
वन्दे धर्मसुखार्थमोक्षसुखदं दिव्याकृतिं पावकम् ॥ १५.५० ॥   
  

जप्याच्च लक्षमानं  
  
मन्त्री संदीक्षितोऽथ मनुमेनम्।  
  
जुहुयाच्च तदवसाने  
घृतसिक्तैः पायसैर्दशांशेन ॥ १५.५१ ॥   
  

अङ्गैर्हुतवहमूर्तिभि  
  
राशेशैः संयजेत्तदस्रैश्च।  
  
पावकमिति मन्त्रितमो  
गन्धाद्यैरनुदिनं तदुपहारैः ॥ १५.५२ ॥   
  

दिनावतारे मनुमेनमन्वहं  
  
जपेत्सहस्रं नियमेन मन्त्रवित्।  
  
अधृष्यतायै यशसे श्रिये रुजां  
विमुक्तये युक्तमतिस्तथायुषे ॥ १५.५३ ॥   
  

शालीतण्डुलकैः सितैश्च पयसा कृत्वा हविः पावकं  
  
गन्धाद्यैः परिपूज्य तेन हविषा संवर्त्य पिण्डं महत्।  
  
आज्यालोलितमेकमेव जुहुयाज्जप्त्वा मनुं मन्त्रवि  
त्साष्टोर्ध्वं प्रतिपद्यथो शतमतः स्यादिन्दिरा वत्सरात् ॥ १५.५४ ॥   
  

अष्टोत्तरं शतमथो मृगमुद्रयैव  
  
मन्त्री प्रतिप्रतिपदं जुहुयात्पयोन्नैः।  
  
साज्यैर्भवेन्न खलु तत्र विचारणीयं  
संवत्सरात्स च निकेतनमिन्दिरायाः ॥ १५.५५ ॥   
  

अष्टोर्ध्वशतं हविषा  
  
मन्त्रेणानेन नित्यशो जुहुयात्।  
  
षण्मासादाढ्यतमो  
भवति नरो नात्र संदेहः ॥ १५.५६ ॥   
  

शालीभिः शुद्धाभिः  
  
प्रतिदिनमष्टोत्तरं शतं जुहुयात्।  
  
धनधान्यसमृद्धः स्या  
न्मन्त्री संवत्सरार्धमात्रेण ॥ १५.५७ ॥   
  

आज्यैरयुतं जुहुया  
  
त्प्रतिमासं प्रतिपदं समारभ्य।  
  
अतिमहती लक्ष्मीः स्या  
दस्य तु षण्मसितो न संदेहः ॥ १५.५८ ॥   
  

अरुणैः पुनरुत्पलैः शतं यो  
  
मधुराक्तैः प्रजुहोति वत्सरार्धम्।  
  
मनुनाप्यमुना दशाधिकं स  
प्रलभेन्मङ्क्षु महत्तरां च लक्ष्मीम् ॥ १५.५९ ॥   
  

जातीपलाशकरवीरजपाख्यबिल्व  
  
व्याघातकेसरकुरण्डभवैः प्रसूनैः।  
  
एकैकशः शतमथो मधुरत्रयाक्तै  
र्जुह्वत्प्रतिप्रतिपदं श्रियमेति वर्षात् ॥ १५.६० ॥   
  

खण्डैश्च सप्तदिनमप्यमृतालतोत्थै  
  
र्मन्त्री हुनेद्गुणसहस्रमथो पयोक्तैः।  
  
सम्यक्समर्च्य दहनं नचिरेण जन्तु  
श्चातुर्थिकादिविषमज्वरतो वियुञ्ज्यात् ॥ १५.६१ ॥   
  

क्षीरद्रुमत्वगभिपक्वजलैर्यथाव  
  
त्संपूर्य कुम्भमभिपूज्य कृशानुमत्र।  
  
जप्त्वा मनुं पुनरमुं त्रिसहस्रमानं  
सेकक्रिया ज्वरहरी ग्रहवैकृतघ्नी ॥ १५.६२ ॥   
  

पयसि हृदयदघ्ने भानुमालोक्य तिष्ठ  
  
न्प्रजपतु च सहस्रं नित्यशो मन्त्रमेनम्।  
  
स दुरितमपमृत्युं रोगजातांश्च हित्वा  
व्रजति नियतसौख्यं वत्सराद्दीर्घमायुः ॥ १५.६३ ॥   
  

मनुनामुनाष्टशतजप्तमथ  
  
प्रपिबेज्जलं ज्वलनदीपनकृत्।  
  
गुरु भुक्तमप्युदरगं त्वमुना  
परिजापितं पचति कुक्ष्यनलः ॥ १५.६४ ॥   
  

हुनेदरुणपङ्कजैस्त्रिमधुराप्लुतैर्नित्यशः  
  
सहस्रमृतुमासतः पृथुतरा रमा जायते।  
  
प्रतिप्रतिपदं हुनेदिति बुधो धिया वत्सरा  
द्विनष्टवसुरप्यसौ भवति चेन्दिरामन्दिरम् ॥ १५.६५ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे पञ्चदशः पटलः ॥   
  
