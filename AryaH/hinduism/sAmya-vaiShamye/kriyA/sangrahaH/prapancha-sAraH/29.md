+++
title = "२९"

+++


अथ वक्ष्यामि द्यायास्त्रिष्टुभः प्रवरं विधिम्।  
ऋषिच्छन्दोदेवताभिरङ्गन्यासक्रमैः सह ॥ २९.१ ॥   
  

मारीचः काश्यपो ज्ञेय ऋषिश्छन्दः स्वयं स्मृतम्।  
देवता जातवेदोऽग्निरुच्यन्तेऽङ्गान्यतः परम् ॥ २९.२ ॥   
  

नवभिः सप्तभिः षड्भिः सप्तभिश्च तथाष्टभिः।  
सप्तभिर्मूलमन्त्रेण कुर्यादङ्गानि षट् क्रमात् ॥ २९.३ ॥   
  

अङ्गुष्ठगुल्फजङ्घासु जानूरुकटिगुह्यके।  
सनाभिहृदयोरोजपार्श्वयुक्पृष्ठकेषु च ॥ २९.४ ॥   
  

स्कन्धयोरुभयोर्मध्ये बाहुमूलोपबाहुषु।  
प्रकूर्परप्रकोष्ठेषु मणिबन्धतलेषु च ॥ २९.५ ॥   
  

मुखनासाक्षिकर्णेषु मस्तमस्तिष्कमूर्धसु।  
न्यसेन्मन्त्राक्षरान्मन्त्री क्रमाद्वा व्युत्क्रमात्तनौ ॥ २९.६ ॥   
  

शिखाललाटदृक्कर्णयुगोष्ठरसनासु च।  
  
सकर्णबाहुहृत्कुक्षिकटिगुह्योरुजानुषु।  
जङ्घाचरणयोर्न्यस्येत्पदानि त्रिष्टुभः क्रमात् ॥ २९.७ ॥   
  

भास्वद्विद्युत्करालाकुलहरिगलसंस्थारिशङ्खासिखेटे  
  
ष्वस्त्रासाख्यत्रिशूलानरिगणभयदां तर्जनीं चादधाना।  
  
चर्माण्युद्धूर्णदोर्भिः प्रहरणनिपुणाभिर्वृता कन्यकाभि  
र्दद्यात्कार्शानवीष्टांस्त्रिणयनलसिता कापि कात्यायनी वः ॥ २९.८ ॥   
  

इति विन्यस्तदेहस्तु कुर्याज्जप्यादिकाः क्रियाः।  
दीक्षा प्रवर्त्यते पूर्वं यथावद्देशिकोत्तमैः ॥ २९.९ ॥   
  

ततोऽस्त्रक्लृप्तिः संप्रोक्ता स्यात्प्रयोगविधिस्ततः।  
दीक्षकाख्याक्षराण्यादौ शक्त्यावेष्ट्य ततो बहिः ॥ २९.१० ॥   
  

यन्त्रं षड्गुणितं कृत्वा दुर्वर्णलसिताश्रकम्।  
बहिरष्टदलं पद्मं प्रोक्तलक्षणलक्षितम् ॥ २९.११ ॥   
  

अत्र पीठं यजेन्मन्त्री क्रमात्सनवशक्तिकम्।  
जया च विजया भद्रा भद्रकाली सुदुर्मुखी ॥ २९.१२ ॥   
  

व्याघ्रसिंहमुखीदुर्गात्रिष्टुभो नव शक्तयः।  
तत्रादाय घटं दिव्यक्वाथमूत्रपयोम्भसाम् ॥ २९.१३ ॥   
  

एकेन पूरयित्वास्मिन्नावाह्य च विभावसुम्।  
अङ्गावृतेर्बहिग्न्र्यादिपादाष्टकविनिःसृताः ॥ २९.१४ ॥   
  

मूर्तीरभ्यर्चयेदग्नेर्जातवेदादिकाः क्रमात्।  
पृथिव्यम्ब्वनलेरानप्यात्मनेपदसंयुतान् ॥ २९.१५ ॥   
  

अर्चयेद्दिक्षु कोणेषु निवृत्त्यादीर्यथाक्रमम्।  
दिक्ष्वेकादशसंख्याः स्युर्जागताद्यर्णशक्तयः ॥ २९.१६ ॥   
  

लोकपालांश्च तद्धेतीर्विधिनेति समर्चयेत्।  
जागता तापिनी वेदगर्भा दाहनरूपिणी ॥ २९.१७ ॥   
  

सेन्दुखण्डा सुम्भहन्त्री सनभश्चारिणी तथा।  
वागीश्वरी मदवहा सोमरूपा मनोजवा ॥ २९.१८ ॥   
  

मरुद्वेगा रात्रिसंज्ञा तीव्रकोपा यशोवती।  
तोयात्मिका तथा नित्या दयावत्यपि हारिणी ॥ २९.१९ ॥   
  

तिरस्क्रिया वेदमाता तथान्या दमनप्रिया।  
समाराध्या नन्दिनी च परा रिपुविमर्दिनी ॥ २९.२० ॥   
  

षष्ठी च दण्डिनी तिग्मा दुर्गा गायत्रिसंज्ञका।  
निरवद्या विशालाक्षी श्वासोद्वाहा च नादिनी ॥ २९.२१ ॥   
  

वेदना वह्निगर्भा च सिंहवाहाह्वया तथा।  
धुर्या दुर्विषहा चैव रिरंसा तापहारिणी ॥ २९.२२ ॥   
  

त्यक्तदोषा निःसपत्ना चत्वारिंशच्चतुर्युताः।  
अभिषिच्य पुनः शिष्यं कुम्भादीन्गुरुराहरेत् ॥ २९.२३ ॥   
  

ईदृशं यन्त्रमारुह्य जपेच्छिष्यः सुयन्त्रितः।  
मन्त्राक्षरसहस्रं तु सिद्ध्यर्थं गुरुसंनिधौ ॥ २९.२४ ॥   
  

सर्वजापेषु संज्ञेया गायत्र्या द्विगुणो जपः।  
कर्तव्यो वाञ्छितार्थाप्त्यै रक्षायै कार्यसिद्धये ॥ २९.२५ ॥   
  

तिलराज्यनलक्षीरवृक्षेध्महविराज्यकैः।  
सर्पिःसिक्तैः क्रमाद्धोमः साधयेदीप्सितं नृणाम् ॥ २९.२६ ॥   
  

चत्वारि चत्वारिंशच्च चतुःशतसमन्वितम्।  
चतुःसहस्रसंयुक्तं प्रोक्तैरेतैर्हुतक्रिया ॥ २९.२७ ॥   
  

एवं संसिद्धमन्त्रस्य स्युरस्त्राद्याः क्रिया मताः।  
चत्वारि चत्वारिंशच्च वर्णानामस्त्रमिष्यते ॥ २९.२८ ॥   
  

विलोमपाठो वर्णानामस्त्रमाहुर्मनीषिणः।  
पादाष्टकमिदं विद्यात्ततोऽष्टाङ्गो मनुः स्वयम् ॥ २९.२९ ॥   
  

जप्तुकामो मनुं त्वेनं पादांस्तु प्रतिलोमतः।  
पठेत्तथा हि मन्त्रोऽयं क्षाल्यते दुष्टदूषितः ॥ २९.३० ॥   
  

आद्याः पञ्चाक्षरपदास्त्रयः सप्ताक्षरः परः।  
  
पञ्चमश्चाथ षष्ठश्च द्वौ तु पादौ ष़डक्षरौ।  
पञ्चाक्षरौ तदन्त्यौ च तेषां भावो निगद्यते ॥ २९.३१ ॥   
  

ग्न्याद्यं ज्ञानेन्द्रियं कामं द्वितीयं पाञ्चभौतिकम्।  
तृतीयं धातवः सप्त चतुर्थं वर्णसप्तकम् ॥ २९.३२ ॥   
  

षडूर्मयः पञ्चमं स्यात्षष्ठः षट्कौशिको मतः।  
सप्तमश्चाष्टमः पादः शब्दाद्यं वचनादिकम् ॥ २९.३३ ॥   
  

साङ्गः सत्प्रतिपत्तिकः सगुरुपद्वन्द्वप्रमाणक्रमा  
  
ज्जाप्येत्यादिषडन्तकोऽन्तविगतो वर्णप्रतीपस्तथा।  
  
गुर्वादेशविधानतश्च विविधध्यानक्रियो मन्त्रिणा  
तत्तत्कार्यसमाप्तयेऽखिलविपद्ध्वान्तौघभानूदयः ॥ २९.३४ ॥   
  

अनुलोमजपेऽङ्गानामपि पाठोऽनुलोमतः।  
प्रतिलोमानि तानि स्युः प्रतिलोमविधौ तथा ॥ २९.३५ ॥   
  

अन्तः पादप्रतीपे हि तथा तानि भवन्ति हि।  
वर्णप्रतीपे च तथा मात्राण्यप्रतिलोमके ॥ २९.३६ ॥   
  

प्रतिपत्तिविशेषांश्च तत्र तत्र विचक्षणः।  
गुर्वादेशविधानेन प्रविदध्यान्न चान्यथा ॥ २९.३७ ॥   
  

जपः पुरोक्तसंख्यः स्याद्धुतक्लृप्तिस्तथा भवेत्।  
क्षीरद्रुमसमिद्राजितिलहव्यघृतैः क्रमात् ॥ २९.३८ ॥   
  

अथ वा पञ्चगव्योत्थचरुणा हुतमुच्यते।  
प्रत्यङ्मुखेन कर्तव्यं प्रायो जपहुतादिकम् ॥ २९.३९ ॥   
  

तत्र स्युर्मन्त्रवर्णेभ्यस्तावत्यो वह्निदेवताः।  
प्रत्येकमावृतास्तास्तु पञ्चकेन नतभ्रुवाम् ॥ २९.४० ॥   
  

तत्पञ्चकं च प्रत्येकमावृतं पञ्चभिः पृथक्।  
प्रत्येकं पञ्चकानां तु षो़डशावृतिरिष्यते ॥ २९.४१ ॥   
  

प्रत्येकं षोडशानां तु कोटयः परिचारिकाः।  
इत्येकाक्षरजात्पूर्वमेकस्मात्षोडशात्मकात् ॥ २९.४२ ॥   
  

एतावत्यस्तु जातास्तद्विस्तरं पुनरूहयेत्।  
तत्र त्विन्द्रियजाः प्रोक्ता देवतास्तूर्ध्वदृष्टयः ॥ २९.४३ ॥   
  

तिर्यञ्चो भौतिकाः प्रोक्ता धातूत्थास्तूभया नराः।  
उर्मिजास्तूर्ध्ववदनास्तिर्यञ्चश्चाथ कोशजाः ॥ २९.४४ ॥   
  

क्लीबा मुखद्वयोपेता गोचरोत्थाः स्त्रियो मताः।  
अधोमुखाश्च तिर्यञ्च इत्युक्तो मूर्तिसंग्रहः ॥ २९.४५ ॥   
  

आभिः सर्वाभिरपि च शिखाभिर्जातवेदसः।  
व्याप्यते परराष्ट्रेषु वृक्षगुल्मतृणादिकम् ॥ २९.४६ ॥   
  

आरम्भे मानुपाणि स्युर्नक्षत्राण्याभिचारके।  
कर्माण्यासुरभानि स्युर्दैवानि स्युस्तथा हृतौ ॥ २९.४७ ॥   
  

अन्त्याश्वीन्द्वर्कादिति  
  
गुरुहरिमित्रानिलाह्वया देवाः।  
  
पूर्वोत्तरत्रयी यम  
हरविधयो मानुषाः परेऽसुरभाः ॥ २९.४८ ॥   
  

नन्दास्वारभ्य रिक्तासु प्रयोज्यात्मनि संहरेत्।  
  
भद्रासु संग्रहं कुर्याज्जयासु च विशेषतः।  
आरेणारभ्य मन्देन प्रयोज्यादित्यवारके ॥ २९.४९ ॥   
  

संहरेत्संग्रहं कुर्याद्वारे त्वाचार्ययोः सुधीः।  
चरोर्विसृज्योभयकैराहरेदभ्यसेत्स्थिरैः ॥ २९.५० ॥   
  

दिनास्त्रं दिनकृद्युक्तं वारग्रहसमन्वितम्।  
कृत्तिकादि च कृत्यान्तं कृत्यास्त्रं जातवेदसः ॥ २९.५१ ॥   
  

नक्षत्रात्मा हुताशः स्यात्तिथ्यात्मेन्दुरुदाहृतः।  
ताभ्यां करोति दिनकृद्विसर्गादानकर्मणी ॥ २९.५२ ॥   
  

रक्षानिग्रहकर्मणोरनु पराग्वक्त्राः प्रधानाकृति  
  
प्रख्या मन्त्रविधानविच्च दिशि दिश्येकादशैकादश।  
  
संस्थाप्य क्रमशोऽक्षरोदितरुचीः शक्तीर्जपेद्वा मनुं  
सम्यग्वा जुहुयादनुप्रतिगतं सिद्ध्यै समाराधयेत् ॥ २९.५३ ॥   
  

पीतायोमुष्टिगदा  
  
हस्ता महिषाज्यसंयुतपुलाकैः।  
  
वैभीतारिष्टसमि  
त्कोद्रवकैः स्तम्भयेच्च हुतविधिना ॥ २९.५४ ॥   
  

सुसिता पाशाङ्कुशयु  
  
ग्विगलद्वारिप्रवाहसंभिन्ना।  
  
वेतससमिदाहुत्या  
मधुरयुजा मङ्क्षु वर्षयेद्दुर्गा ॥ २९.५५ ॥   
  

रक्ता पाशाङ्कुशिनी  
  
निशि फलिनीकेसरोद्भवैः कुसुमैः।  
  
चन्दनरससंसिक्तै  
र्होमाद्दुर्गा वशीकरोति जगत् ॥ २९.५६ ॥   
  

लवणैस्त्रिमधुरसिक्तै  
  
स्तत्कृतया वा जुहोतु पुत्तल्या।  
  
उडुतरुकाष्ठैर्नक्तं  
सप्ताहान्नृपतिमपि वशीकुरुते ॥ २९.५७ ॥   
  

सकपालशूलपाशा  
  
ङ्कुशहस्तारुणतरा तथा दुर्गा।  
  
आकर्षयते लावण  
पुत्तल्या त्रिमधुराक्तया होमात् ॥ २९.५८ ॥   
  

ध्यात्वा धूम्रां मुसल  
  
त्रिशिखकरामस्थिभिश्च तीक्ष्णाक्तैः।  
  
कार्पासानां निम्ब  
च्छदमेषघृतैर्हुताच्च विद्वेषः ॥ २९.५९ ॥   
  

धूम्रा तर्जनिशूला  
  
हितहस्ता विषदलैः समहिषाज्यैः ॥   
  
होमाच्च मरिचसर्षप  
चरुभिरजारुधिरसेचितैरटयेत् ॥ २९.६० ॥   
  

शिखिशूलकराग्निनिभा  
  
सर्षपतैलाक्तमत्तबीजैश्च।  
  
मरिचैर्वा राजियुतै  
र्होमादहितान्विमोहयेद्दुर्गा ॥ २९.६१ ॥   
  

कृष्णा शूलासिकरा  
  
रिपुदिनवृक्षोद्भवैः समित्प्रवरैः।  
  
व्रणकृद्धृतसंसिक्तै  
र्होमान्मासेन मारयेद्दुर्गा ॥ २९.६२ ॥   
  

नक्षत्रवृक्षसमिधो  
  
मरिचानि च तीक्ष्णहिङ्गुशकलानि।  
  
मारणकर्मणि विहिता  
न्यरुष्करस्नेहसिक्तानि ॥ २९.६३ ॥   
  

नक्षत्रवृक्षसमिधां  
  
विलिखितसाध्याभिधानकर्मवताम्।  
  
सचतुश्चत्वारिंश  
त्तत्त्वयुजां होमकर्म मरणकरम् ॥ २९.६४ ॥   
  

मरिचं क्षौद्रसमेतं  
  
प्रत्यक्पुष्पीपरागसंभिन्नम्।  
  
उष्णाम्भःपरिलुलितं  
प्रसेचयेदृक्षवृक्षपुत्तल्याः ॥ २९.६५ ॥   
  

हृदये वदने च रिपोः  
  
संमुखतः संप्रतिष्ठितोरायाः।  
  
जूर्त्यभिभूतोऽरिः स्या  
त्तत्क्वथनात्पक्षमात्रकान्म्रियते ॥ २९.६६ ॥   
  

सैव प्रतिकृतिरसकृ  
  
त्प्रतिष्ठितसमीरणा च विशदधिया।  
  
तीक्ष्णस्नेहालिप्ता  
विलोमजापेन तापनीयाग्नौ ॥ २९.६७ ॥   
  

विधिना ज्वरपीडा स्या  
  
दपघनहोमेन हानिरङ्गस्य।  
  
सर्वाहुत्या मरणं  
प्राप्नोति रिपुर्न तत्र संदेहः ॥ २९.६८ ॥   
  

प्राक्प्रोक्तान्भूतवर्णान्दश दश युगशो बिन्दुयुक्तान्नमोन्ता  
  
न्योनेर्मध्याश्रमध्येष्वपि पुनरथ संस्थाप्य भूताभवर्णान्।  
  
वर्णैस्तैः साकमग्नेर्मनुमपि कुलिशाद्यैः स्वचिह्नैः समेतं  
कुर्यात्कर्माणि सम्यक्पटुविशदमतिः स्तम्भनाद्यानि मन्त्री ॥ २९.६९ ॥   
  

ऊदोद्गादिलळाः को  
  
र्नसौ चतुर्थार्णका वसौ वाराम्।  
  
दृष्ट्यैद्वितीयरक्षा  
वह्नेरद्वन्द्वयोनिकादियषाः ॥ २९.७० ॥   
  

मरुतः कपोलबिन्दुक  
  
पञ्चमवर्णाः शहौ तथा व्योम्नः।  
  
मनुषु परेष्वपि मन्त्री  
कर्माणि करोतु तत्र संसिद्ध्यै ॥ २९.७१ ॥   
  

उन्मत्तक्ष्वेलनेत्रद्रुमभवसमिधां सप्तसाहस्रिकान्तं  
  
प्रत्येकं राजितैलालुलितमथ हुनेन्माहिषाज्यप्लुतं वा।  
  
कृष्णाष्टम्याद्यमेवं सुनियतचरितः सप्तरात्रं निशायां  
निःसंदेहोऽस्य शत्रुस्त्यजति किल निजं देहमाविष्टमोहः ॥ २९.७२ ॥   
  

सामुद्रे च सहिङ्गुजीरकविषे साध्यर्क्षवृक्षाकृतिं  
  
कृत्वा यो वदनाञ्जले घटकटाहादिश्रिते क्वाथयेत्।  
  
सप्ताहं ज्वलनं जपन्विषतरोर्यष्ट्या शिरस्ताडनं  
कुर्वन्सप्तदिनान्तरैर्यमपुरक्रीडापरः स्यादरिः ॥ २९.७३ ॥   
  

अर्कस्यन्दनबद्धपन्नगमुखग्रस्ताङ्घ्रिमाशाम्बरं  
  
न्यग्वक्त्रं तिलजाप्लुतं विषहरं दीप्तं करैर्भास्वतः।  
  
वायुप्रेरितवह्निमण्डलमहाज्वालाकुलास्यादिकं  
ध्यायन्वैरिणमुत्क्षिपेज्जलममुं मन्त्रं जपेन्मृत्यवे ॥ २९.७४ ॥   
  

आर्द्रांशुकोऽग्निमनुना त्वथ सप्तरात्रं  
  
सिद्धार्थतैललुलितैर्मरिचैर्जुहोतु।  
  
आरभ्य विष्टिदिवसेऽरिनरः प्रलाप  
मूर्छान्वितेन विषयीक्रियते ज्वरेण ॥ २९.७५ ॥   
  

तालस्य पत्रे भुजपत्रके वा  
  
मध्ये लिखेत्साध्यनराभिधानम्।  
  
अथाभितो मन्त्रमिमं विलोमं  
विलिख्य भूमौ विनिखन्य तत्र ॥ २९.७६ ॥   
  

आधाय वैश्वानरमादरेण  
  
समर्च्य सम्यङ्मरिचैर्जुहोतु।  
  
तीव्रो ज्वरस्तस्य भवेत्पुनस्त  
त्तोये क्षिपेद्वश्यतमः स भूयात् ॥ २९.७७ ॥   
  

सिंहस्थाशरनिकरैः कृशानुवक्त्रै  
  
र्धावन्तं रिपुमनुधावमानमेनाम्।  
  
संचिन्त्य क्षिपतु जलं दिनेशबिम्बे  
जप्त्वामुं मनुमपि चाटनाय शीघ्रम् ॥ २९.७८ ॥   
  

कृत्वा स्थण्डिलमङ्गणे भगवतीं न्यासक्रमैरर्चये  
  
द्गन्धाद्यैः पुनरन्धसा च विकिरेन्मन्त्री निशायां बलिम्।  
  
जप्त्वा मन्त्रममुं च रोगसहिताः कृत्यानिकृत्या कृतां  
स्तांस्तान्भूतपिशाचवैरिविहितान्दुःखानसौ नाशयेत् ॥ २९.७९ ॥   
  

विधिवदभिज्वाल्यानल  
  
मन्वहमाराध्य गन्धपुष्पाद्यैः।  
  
संध्याजपाच्च मनुरय  
माकाङ्क्षितसकलसिद्धिकल्पतरुः ॥ २९.८० ॥   
  

कुसुमरसलुलितलोणै  
  
र्वारुणवदनो जुहोतु संध्यासु।  
  
मन्त्रार्णसंख्यमग्ने  
रैक्येन द्रावयेदरीनचिरात् ॥ २९.८१ ॥   
  

शुद्धैश्च तण्डुलैरपि  
  
हविर्विनिष्पाद्य पञ्चगव्यमपि।  
  
सघृतेन तेन जुहुया  
दष्टसहस्रं समेतसंपातम् ॥ २९.८२ ॥   
  

प्राशितसंपातस्य  
  
स्याद्रक्षा सर्वथैव साध्यस्य।  
  
प्राङ्गणमन्दिरयोरपि  
निखनेद्द्वारे च शिष्टसंपातम् ॥ २९.८३ ॥   
  

कृत्या नश्यति तस्मिं  
  
न्वीक्षन्ते न ग्रहादयो भीत्या।  
  
कर्तारमेव कुपिता  
कृत्या सर्वात्मना च नाशयति ॥ २९.८४ ॥   
  

ब्रह्मद्रुमफलकान्ते  
  
मन्त्रितमः सप्तसप्तकोष्ठयुते।  
  
कोणोदराणि हित्वा  
मायाबीजं सकर्ममध्यगते ॥ २९.८५ ॥   
  

विलिखेत्क्रमेण मन्त्रा  
  
क्षरांश्च शिष्टेषु तेषु कोष्ठेषु।  
  
तत्र मरुतः प्रतिष्ठां  
विधाय विनिधाय वह्निमपि जुहुयात् ॥ २९.८६ ॥   
  

आज्येनाष्टसहस्रं  
  
फलकोपरि सम्यगात्तसंपातम्।  
  
विप्रतिपत्तिधरायां  
निखनेन्नश्यन्त्युपद्रवाः सद्यः ॥ २९.८७ ॥   
  

सिकताचरुगव्याश्मक  
  
मृदां प्रतिष्ठा विधीयते सिद्ध्यै।  
  
प्रस्थाढकघटमाना  
ग्रहपुरविषयाभिगुप्तये सिकताः ॥ २९.८८ ॥   
  

मध्याष्टाशान्तासु च  
  
कुण्डानामारचय्य नवकमपि।  
  
विधिना निवपेत्क्रमशः  
सिंहधनुश्छागयायिनि दिनेशे ॥ २९.८९ ॥   
  

तिथिषु तु कालाष्टम्यां  
  
तेषु विशाखाग्निमूलभागेषु।  
  
वारेषु मन्दवाक्पति  
वर्जं सर्वे तथा प्रशस्यन्ते ॥ २९.९० ॥   
  

हस्तश्रवणमखासु  
  
प्राजापत्येषु कर्म कुर्वीत।  
  
द्वादशसहस्रसंख्यं  
प्रजपेद्गायत्रमपि यथाप्रोक्तम् ॥ २९.९१ ॥   
  

मध्ये च मूलमनुना  
  
तदायुधैरष्टदिक्षु चक्राद्यैः।  
  
सकपालान्तैः पृथगपि  
संस्थापनकर्म निगदितं विधिवत् ॥ २९.९२ ॥   
  

तास्ताश्च देवता अपि  
  
परिपूज्य यथाक्रमेण मन्त्रितमः।  
  
कुर्याद्बलिं दिनग्रह  
करणेभ्यो लोकपालराशिभ्यः ॥ २९.९३ ॥   
  

सिकताः षोडशकुडुवं  
  
ब्रह्मद्रुमभाजने तु गव्याक्तम्।  
  
निवपति यदि विधिना तं  
देशं ग्रामं करोति चतुरब्दात् ॥ २९.९४ ॥   
  

अर्केऽजस्थेऽब्धिगायामपरिमितजलायां समादाय शुद्धाः  
  
संम्यक्संशोषयित्वातपमनु सिकताः शूर्पकोणैर्विशोध्य।  
  
संसिद्धे पञ्चगव्ये सुमतिरथ विनिक्षिप्य ताः कुम्भसंस्था  
मन्त्राग्नौ मन्त्रजापी द्विजतरुसमिधा भर्जयेत्कार्यहेतोः ॥ २९.९५ ॥   
  

एवं मृदुपलचरवः  
  
संस्थाप्यन्ते सपञ्चगव्यास्ते।  
  
वसुधाविप्रतिपत्ति  
क्षयं च पुष्टिं च कुर्वते क्रमशः ॥ २९.९६ ॥   
  

व्रीहिभिरन्नैः क्षीरैः  
  
समिद्भिरथ दुग्धवीरुधामाज्यैः।  
  
मधुरत्रयमधुरतरै  
र्महतीमृद्धिं करोति हुतविधिना ॥ २९.९७ ॥   
  

यद्यद्वाञ्छति पुरुष  
  
स्तत्तदमुष्य प्रभावतः साध्यम्।  
  
सग्रहनक्षत्राद्यां  
सगिरिपुरग्रामकाननां वसुधाम् ॥ २९.९८ ॥   
  

साहिझषोपलमुदधिं  
  
दहति ह मतिमानयत्नमेतेनः।  
  
एवं प्रोत्थापयति च  
  
मन्त्रेणानेन निशितधीर्मन्त्री ॥   
  
पुंसा केन कियद्वा  
मन्त्रस्याचक्षतेऽस्य सामर्थ्यम् ॥ २९.९९ ॥   
  

तस्मादेनं मनुवरमभीष्टाप्तये संयतात्मा  
  
जप्यान्नित्यं सहुतविधिरप्यादरादर्चयीत।  
  
भक्त्या कुर्यात्सुमतिरभिषेकादिकं कर्मजातं  
कर्तुं वान्यत्प्रवणमतिरत्रैव भक्तः सदा स्यात् ॥ २९.१०० ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे एकोनत्रिंशः पटलः ॥   
  
