+++
title = "०१"

+++

टीका [ऽत्र](https://archive.org/details/PrapancasaraTantraMLBD/page/n9/mode/2up) ।

## मङ्गलाचरणम्
अ-क-च-ट-त-प-याद्यैः सप्तभिर् वर्ण-वर्गै  
र्विरचित-मुख-बाहा+++(हु)+++-पाद-मध्याख्य-हृत्का।  
सकल-जगद्-अधीशा शाश्वता विश्वयोनिर्  
वितरतु परिशुद्धिं चेतसः शारदा वः ॥ १.१ ॥ +++(5)+++  

## अजदर्शनम्
अथाभवन् ब्रह्म-हरीश्वराख्याः   
पुरा प्रधानात् प्रलयावसाने।   
गुणप्रभिन्ना जगतोऽस्य सृष्टि-  
स्थिति-क्षय-स्पष्ट-निविष्ट-चेष्ठाः ॥ १.२ ॥

स्वनिष्पत्तिं च कृत्यं च  
ते विचिन्त्य समाविदन्।  
वक्तारम् अजम् अव्यक्तम्  
अरूपं मायिनं विभुम् ॥ १.३ ॥   

मूर्त्याभासेन दुग्धाब्धौ  
झष-शङ्ख-समाकुले।  
मरुत्-संघट्टनोत्कीर्ण-  
लहरीकणशीतले ॥ १.४ ॥   

उद्यद्-आदित्य-किरण-  
प्रशांन्त-शिशिरोदये।  
पूर्ण-चन्द्र-करामर्श-  
प्रतिक्षुब्ध-जलाशये ॥ १.५ ॥   
  
अनन्त-भोगे विमले  
फणायुत-विराजिते।  
शयितं शार्ङ्गिणं शर्व-  
शौरि-पद्मभुवस् तदा ॥ १.६ ॥   
  
तुष्टुवुर् हृष्ट-मनसो  
विष्टर+++(=शय्या)+++-श्रवसं+++(=कर्णं)+++ विभुम्।  
सूक्तिभिः स्तुतिभिः प्रीतः  
स्वमूर्तिं स व्यदर्शयत् ॥ १.७ ॥   

नीलोत्पल-दल-प्रख्यां  
नील-कुञ्चित-मूर्धजाम्।  
अष्टमी-चन्द्र-विभ्राजल्  
ललाटाम् आयत-भ्रुवम् ॥ १.८ ॥   
  

रक्तारविन्द-नयनाम्  
उन्-नसीम् अरुणाधराम्।  
मन्द-स्मिताधर-मुखीं  
लसन्-मकर-कुण्डलाम् ॥ १.९ ॥   
  

कम्बु-ग्रीवां पृथु-द्व्यंस-  
विसरद्-भुज-मण्डलाम्।  
अनेक-रत्न-प्रत्युप्त-  
वलयाङ्गद-मुद्रिकाम् ॥ १.१० ॥   
  

हार-तारा-वली-राजत्  
पृथूरो-व्योम-मण्डलाम्।  
कौस्तुभोद्भासितोरस्कां  
श्रीवत्स-द्युति-दीपिताम् ॥ १.११ ॥   
  

लसद्-औदरिका-बन्ध-  
भास्वरां संभृतोदरीम्।  
गम्भीर-नाभिं विपुल-  
जघनां पीतावाससम् ॥ १.१२ ॥   
  

पृथु-वृत्तोरुम् आपूर्ण-  
जानु-मण्डल-बन्धुराम्।  
वृत्त-जङ्घां गूढ-गुल्फां  
प्रपदाजित-कच्छपाम् ॥ १.१३ ॥   
  

तनुदीर्घाङ्गुली-भास्वन्-  
नख-राजि-विराजिताम्।  
चक्र-स्वस्तिक-शङ्खाब्ज-  
ध्वजाङ्कित-पद-द्वयाम् ॥ १.१४ ॥   
  

## ब्रह्मादिकर्म
तां दृष्ट्वा तरलात्मानो  
विध्यधोक्षज-शंकराः।  
अतिष्ठन्न् इति-कर्तव्य-  
मूढास् तत्राब्रवीद् अजः ॥ १.१५ ॥   
  

स्वामिन् प्रसीद विश्वेश  
के वयं केन भाविताः।  
किं-मूलाः किं-क्रियाः सर्वम्  
अस्मभ्यं वक्तुम् अर्हसि ॥ १.१६ ॥   
  

इति पृष्टः परं ज्योतिर्  
उवाच प्रमिताक्षरम्।  
यूयम् अक्षर-संभूताः  
सृष्टि-स्थित्य्-अन्त-हेतवः ॥ १.१७ ॥   
  

तैर् +++(अक्षरैर्)+++ एव विकृतिं यातास्  
तेषु वो जायते लयः।  
इति तस्य वचः श्रुत्वा  
तम् अपृच्छत् सरोज-भूः ॥ १.१८ ॥   
  
## अक्षरपरिचयः

अक्षरं नाम किं नाथ  
कुतो जातं किमात्मकम्।  
इति पृष्टो हरिस् तेन  
सरोजोदर-योनिना ॥ १.१९ ॥   
  

मूलार्णम्+++(→बीजाक्षरं ह-रदिकं)+++ अर्ण-विकृतीर्+++(→स्वरादयः)+++  
विकृतेर् विकृतीर् +++(→अनुस्वारादिकम्)+++ अपि।  
तत्+++(→तेभ्यः)+++-प्रभिन्नानि मन्त्राणि  
प्रयोगांश् च पृथग्-विधान् ॥ १.२० ॥   

वैदिकांस् तान्त्रिकांश् चैव  
सर्वान् इत्थम् उवाच ह।  

### प्रकृतिः
प्रकृतिः पुरुषश् चेति  
नित्यौ कालश्च सत्तम ॥ १.२१ ॥    

अणोर् अणीयसी स्थूलात्  
स्थूला व्याप्त-चराचरा।  
आदित्येन्द्व्-आदि-तेजो-मद्  
यद्-यत्-तत्-तन्-मयी विभुः ॥ १.२२ ॥   
  

न श्वेत-रक्त-पीतादि-  
वर्णैर् निर्धार्य सोच्यते।  
न गुणेषु न भूतेषु  
विशेषेण व्यवस्थिता ॥ १.२३ ॥   
  

अन्तरान्तर् बहिश् चैव  
देहिनां देह-पूरणी।  
स्व-संवेद्य-स्वरूपा सा  
दृश्या देशिक-दर्शितैः ॥ १.२४ ॥   
  

ययाकाशस्तमो वापि लब्धा या नोपलभ्यते।  
पुंनपुंसकयोस्तुल्याप्यङ्गनासु विशिष्यते ॥ १.२५ ॥   
  

प्रधानमिति यामाहुर्या शक्तिरिति कथ्यते।  
या युष्मानपि मां नित्यमवष्टभ्यातिवर्तते ॥ १.२६ ॥   
  

साहं यूयं तथैवान्यद्  
यद् वेद्यं तत् तु सा स्मृता।  
प्रलये व्याप्यते तस्यां  
चराचरमिदं जगत् ॥ १.२७ ॥   
  

सैवं स्वां वेत्ति परमा  
तस्या नान्योऽस्ति वेदिता।  

### कालः
सा तु कालात्मना सम्यङ्  
मयैव ज्ञायते सदा ॥ १.२८ ॥   
  

लवादि-प्रलयान्तोऽयं  
कालः प्रस्तूयते ह्य् अज।  

नलिनी-पत्र-संहत्यां  
सूक्ष्म-सूच्य्-अभिवेधने ॥ १.२९ ॥   
दले दले तु यः कालः  
स कालो लववाचकः।  
लवैस् त्रुटिः स्यात् त्रिंशद्भिः  
कलां तावत् त्रुटिं विदुः ॥ १.३० ॥   
  

काष्ठा तावत् कला ज्ञेया  
तावत् काष्ठो निमेषकः।  
सोऽङ्गुलिस्फोटतुल्यश्च मात्राष्टाभिस्तु तैः स्मृता ॥ १.३१ ॥   
  

कालेन यावता स्वीयो हस्तः स्वं जानुमण्डलम्।  
पर्येति मात्रा सा तुल्या स्वयैकश्वासमात्रया ॥ १.३२ ॥   
  

षष्ट्युत्तरैस्तु त्रिशतैर्निश्वासैर्नाडिका स्मृता।  
द्विनाडिका मुहूर्तः स्यात्ित्रंशद्भिस्तैरहर्निशम् ॥ १.३३ ॥   
  

त्रिंशद्भिरप्यहोरात्रैर्मासो द्वादशभिस्तु तैः।  
संवत्सरो मानुषोऽयमहोरात्रं दिवौकसाम् ॥ १.३४ ॥   
  

तथा दिव्यैरहोरात्रैस्त्रिशतैः षष्टिसंयुतैः।  
दिव्यः संवत्सरो ज्ञेयो दिव्यैः संवत्सरैस्तु तैः ॥ १.३५ ॥   
  

भवेद्द्वादशसाहस्रैर्भिन्नैरेकं चतुर्युगम्।  
तैः सहस्रैः शतानन्द तवैकं दिनमिष्यते ॥ १.३६ ॥   
  

तावती तव रात्रिश्च कथिता कालवेदिभिः।  
तथाविधैरहोरात्रैस्त्रिंशद्भिर्मासमृच्छति ॥ १.३७ ॥   
  

तथाविधैर्द्वादशभिर्मासैरब्दस्तव स्मृतः।  
तथाविधानामब्दानां शतं त्वमपि जीवसि ॥ १.३८ ॥   
  

तवायुर्मम निश्वासः कालेनैवं प्रचोद्यते।  
स जानाति विपाकांश्च तस्यां सम्यग्व्यवस्थितान् ॥ १.३९ ॥   
  

सोऽन्वीक्ष्य त्वादृशामायुः परिपाकं प्रदास्यति।  
प्रकृतेश्च क्वचित्कालो विकृतिं प्रतिपादयेत् ॥ १.४० ॥   
  

सा तत्त्वसंज्ञा चिन्मात्रज्योतिषः संनिधेस्तथा।  
विचिकीर्षुर्घनीभूत्वा क्वचिदभ्येति बिन्दुताम् ॥ १.४१ ॥   
  

कालेन भिद्यमानस्तु स बिन्दुर्भवति त्रिधा।  
स्थूलसूक्ष्मपरत्वेन तस्य त्रैविध्यमिष्यते ॥ १.४२ ॥   
  

स बिन्दुनादबीजत्वभेदेन च निगद्यते।  
बिन्दोस्तस्माद्भिद्यमानाद्रवोऽव्यक्तात्मको भवेत् ॥ १.४३ ॥   
  

स रवः श्रुतिसंपन्नैः शब्दब्रह्मेति कथ्यते।  
तद्विस्तारप्रकारोऽयं यथा वक्ष्यामि सांप्रतम् ॥ १.४४ ॥   
  

अव्यक्तादन्तरुदितविभेदगहनात्मकम्।  
महन्नाम भवेत्तत्त्वं महतोऽहंकृतिस्तथा ॥ १.४५ ॥   
  

भूतादिकवैकारिकतैजसभेदक्रमादहंकारात्।  
कालप्रेरितया गुणघोषयुजा शब्दसृष्टिरथ शक्त्या ॥ १.४६ ॥   
  

शब्दाद्व्योम स्पर्शतस्तेन वायु  
  
स्ताभ्यां रूपाद्वह्निरेतै रसाच्च।  
  
आपस्त्वेभिर्गन्धतोऽभूद्धराद्या  
भूताः पञ्च स्युर्गुणानां क्रमेण ॥ १.४७ ॥   
  

खमपि सुषिरचिह्नमीरणः स्या  
  
च्चलनपरः परिपाकवान्कृशानुः।  
  
जलमपि रसवद्धना धरा ते  
सितशितिपाटलशुभ्रपीतभासः ॥ १.४८ ॥   
  

वृत्तं व्योम्नो बिन्दुषट्काञ्चितं  
  
तद्वायोरग्नेः स्वस्तिकोद्यत्ित्रकोणम्।  
  
अब्जोपेतार्धेन्दुमद्बिम्बमाप्यं  
स्याद्यज्ञोद्यच्चातुरश्रं धरायाः ॥ १.४९ ॥   
  

निवृत्तिसंज्ञा च तथा प्रतिष्ठा  
  
विद्याह्वया शान्तिसशान्त्यतीते।  
  
स्युः शक्तयः पञ्च धरादिभूत  
प्रोत्थाः क्रमान्नादकलादिभूताः ॥ १.५० ॥   
  

पुटयोरुभयोश्च दण्डसंस्था  
  
पृथिवी तोयमधः कृशानुरूर्ध्वम्।  
  
पवनस्त्वथ पार्श्वगोऽपि मध्ये  
गगनं भूतगतिस्तनूद्भवेयम् ॥ १.५१ ॥   
  

व्योम्नि मरुदत्र दहनस्तत्रापस्तासु संस्थिता पृथिवी।  
सचराचरात्मकानि च तस्यां जातानि सर्वभूतानि ॥ १.५२ ॥   
  

श्रोत्रत्वगक्षिजिह्वाघ्राणान्यपि चेन्द्रियाणि बुद्धेः स्युः।  
वाक्पाणिपादपायूपस्थानि च कर्मसंज्ञानि तथा ॥ १.५३ ॥   
  

वचनादाने सगती सविसर्गानन्दकौ च संप्रोक्ताः।  
वागाद्यर्थाः समना बुद्धिरहंकारश्चित्तमपि करणम् ॥ १.५४ ॥   
  

भूतेन्द्रियेन्द्रियार्थैरुद्दिष्टस्तत्त्वपञ्चविंशतिकः।  
व्यानन्दकैश्च तैरपि तत्त्वचतुर्विंशतिस्तथा प्रोक्ताः ॥ १.५५ ॥   
  

करणोपेतैरेतैस्तत्त्वान्युक्तानि रहितवचनाद्यैः।  
भूतानीन्द्रियदशकं समनः प्रोक्तो विकारषोडशकः ॥ १.५६ ॥   
  

अव्यक्तमहदहंकृतिभूतानि प्रकृतयः स्युरष्टौ च।  
तन्मात्राहंकाराः समहान्तः प्रकृतिविकृतयः सप्त ॥ १.५७ ॥   
  

सत्त्वं रजस्तम इति संप्रोक्ताश्च त्रयोगुणास्तस्याः।  
तत्संबन्धाद्विकृतैर्भेदत्रितयैस्ततं जगत्सकलम् ॥ १.५८ ॥   
  

देवाः सश्रुतयः स्वराः समरुतो लोकाश्च वैश्वानराः  
  
कालाः शक्तियुतास्त्रिवर्गसहितास्तिस्रस्तथा वृत्तयः।  
  
नाड्योऽन्यच्च जगत्त्रयेऽत्र नियतं यद्वस्तु संबध्यते  
विश्वेषां स्थितये चरन्त्यविरतं सूर्येन्दुवैश्वानराः ॥ १.५९ ॥   
  

एष सर्गः समुत्पन्न इत्थं विश्वं प्रतीयते।  
विश्वप्रतीतौ हि यतः प्रपञ्चस्त्ववगम्यते ॥ १.६० ॥   
  

शब्दब्रह्मेति यत्प्रोक्तं तदुद्देशः प्रवर्त्यते।  
अतः परमवाच्यं हि स्वसंवेद्यस्वरूपतः ॥ १.६१ ॥   
  

शब्दब्रह्मेति शब्दावगम्यमर्थं विदुर्बुधाः।  
स्वतोऽर्थानवबोधत्वात्प्रोक्तो नैतादृशो रवः ॥ १.६२ ॥   
  

स तु सर्वत्र संस्यूतो जाते भूताकरे पुनः।  
आविर्भवति देहेषु प्राणिनामर्थविस्मृतः ॥ १.६३ ॥   
  

प्रकृतौ कालनुन्नायां गुणान्तःकरणात्मनि।  
देहश्चतुर्विधो ज्ञेयो जन्तोरुत्पत्तिभेदतः ॥ १.६४ ॥   
  

औद्भिदः स्वेदजोऽण्डोत्थश्चतुर्थस्तु जरायुजः।  
उद्भिद्य भूमिमुद्गच्छत्यौद्भिदः स्थावरस्तु सः ॥ १.६५ ॥   
  

निर्दिष्टस्कन्धविटपपत्रपुष्पफलादिभिः।  
पञ्चभूतात्मकः सर्वः क्ष्मामधिष्ठाय जायते ॥ १.६६ ॥   
  

अम्बुयोन्यग्निपवननभसां समवायतः।  
स्वेदजः स्विद्यमानेभ्यो भूवह्न्यद्भ्यः प्रजायते ॥ १.६७ ॥   
  

यूकमत्कुणकीटाणुस्त्रुट्याद्याः क्षणभङ्गुराः।  
अण्डजो वर्तुलीभूताच्छुक्लशोणितसंपुटात् ॥ १.६८ ॥   
  

कालेन भिन्नात्पूर्णात्मा निर्गच्छन्प्रक्रमिष्यति।  
अहिगोधावयोभेदशिंशुमारादिकश्च सः ॥ १.६९ ॥   
  

जरायुजस्तु ग्राम्यातः क्रियातः स्त्र्यतिसंभवः।  
स जायते चतुर्विंशत्तत्त्वसंयुक्तदेहवान् ॥ १.७० ॥   
  

स्वस्थानतश्च्युताच्छुक्लाद्बिन्दुमादाय मारुतः।  
गर्भाशयं प्रविशति यदा तुल्यं तदापरः ॥ १.७१ ॥   
  

आर्तवात्परमं बीजमादायास्याश्च मूलतः।  
यदा गर्भाशयं नेष्यत्यथ संमिश्रयेन्मरुत् ॥ १.७२ ॥   
  

मायीयं नाम योषोत्थं पौरुषं कार्मणं मलम्।  
आणवं नाम संपृक्तं मिलितं तन्मलद्वयम् ॥ १.७३ ॥   
  

सूक्ष्मरूपाणि तत्त्वानि चतुर्विंशन्मलद्वये।  
तत्र युक्तिं नयत्याशु ततस्तद्गर्भमारुतः ॥ १.७४ ॥   
  

संक्षोभ्य संवर्धयति तन्मलं शोणिताधिकम्।  
स्त्री स्याच्छुक्लाधिकं ना स्यात्समभागं नपुंसकम् ॥ १.७५ ॥   
  

स्वगाभिर्मरुदग्न्यद्भिः क्लेद्यते क्वाथ्यते च तत्।  
सान्द्रीभूतं तदह्नैव मातुरङ्गुष्ठसंमितम् ॥ १.७६ ॥   
  

आयामि बुद्बुदाकारं परेऽहनि विजृम्भते।  
पक्षेण चतुरश्रं स्यान्मातुर्भुक्तरसात्मवत् ॥ १.७७ ॥   
  

मिलितादपि तस्मात्तु पृथगेव मलद्वयात्।  
किट्टभूतद्वयं पूर्वं बीजयुग्मं समुन्नमेत् ॥ १.७८ ॥   
  

ऊर्ध्वं तु मरुता नुन्नं तस्मादपि फलद्वयात्।  
उभयात्मिक्यधोवृत्ता नाडी दीर्घा भवेदृजुः ॥ १.७९ ॥   
  

अवाङ्मुखी सा तस्याश्च भवेत्पक्षद्वये द्वयम्।  
नाड्योस्तत्संधिबन्धाः स्युः सप्तान्या नाडयो मताः ॥ १.८० ॥   
  

ततो या प्रथमा नाडी सा सुषुम्नेति कथ्यते।  
या वामेडेति सा ज्ञेया दक्षिणा पिङ्गला स्मृता ॥ १.८१ ॥   
  

या वाममुष्कसंबन्धा सा श्लिष्यन्ती सुषुम्नया।  
दक्षिणवृक्कमाश्रित्य धनुर्वक्रा हृदि स्थिता ॥ १.८२ ॥   
  

वामांसजत्र्वन्तरगा दक्षिणां नाडिकामियात्।  
तथा दक्षिणमुष्कोत्था नाडी या वामरन्ध्रगा ॥ १.८३ ॥   
  

अन्या धमन्यो याः प्रोक्ता गान्धारीहस्तिजिह्विका।  
सपूषालंबुषा चैव यशस्विन्यपि शङ्खिनी ॥ १.८४ ॥   
  

कुहूरिति च विद्वद्भिः प्रधाना व्यापिकास्तनौ।  
काचिन्नाडी बहिर्वक्त्रा या मातुर्हृदि बध्यते।१.८५ ॥   
  

यथा तत्पुष्टिमाप्नोति केदार इव कुल्यया।  
मातुराहाररसजैर्धातुभिः पुष्यते क्रमात् ॥ १.८६ ॥   
  

क्रमवृद्धौ परंज्योतिष्कला क्षेत्रज्ञतामियात्।  
सक्षेत्रज्ञं मलं तत्तु सभूतं सगुणं पुनः ॥ १.८७ ॥   
  

सदोषं दूष्यसंपन्नं जन्तुरित्यभिधीयते।  
फलकोशद्वयं तत्तु व्यक्तं पुंसो न तु स्त्रियः ॥ १.८८ ॥   
  

नपुंसकस्य किंचित्तु व्यक्तिरत्रोपलक्ष्यते।  
मध्यस्थायाः सुषुम्नायाः पर्वपञ्चकसंभवाः ॥ १.८९ ॥   
  

शाखोपशाखतां प्राप्ताः सिरालक्षत्रयात्परम्(?)।  
अर्धलक्षमिति प्राहुः शरीरार्थविशारदाः ॥ १.९० ॥   
  

तद्भेदांश्च बहूनाहुस्ताभिः सर्वाभिरेव च।  
व्याप्नोति सर्वतो वायुर्येन देहः प्रवर्त्यते ॥ १.९१ ॥   
  

देहेऽपि मूलाधारे तु समुदेति समीरणः।  
नाडीभ्यामस्तमभ्येति घ्राणतो द्विषडङ्गुले ॥ १.९२ ॥   
  

अहोरात्रमिनेन्दुभ्यामूर्ध्वाधोवृत्तिरुच्यते।  
वामदक्षिणनाडीभ्यां स्यादुदग्दक्षिणायनम् ॥ १.९३ ॥   
  

अत्रापि चेतनायातोरागतिं बहुधा विदुः।  
रेतःशोणितजं प्राहुरेकेऽन्ये मातुराहृतात् ॥ १.९४ ॥   
  

आहाराद्रसजं प्राहुः केचित्कर्मफलं विदुः।  
कश्चिदस्य परं धाम्नो व्याप्तिमेव विवक्षति ॥ १.९५ ॥   
  

कश्चित्कर्मप्रकारज्ञः पितुर्देहात्मनासकृत्।  
संबध्य मथनोद्रेकविधिना शुक्लधातुतः ॥ १.९६ ॥   
  

तत्परंधाम सौजस्कं संक्रान्तं मारुतेन तु।  
ब्रूते रक्तव्यतिकृताद्दीपाद्दीपान्तरं यथा ॥ १.९७ ॥   
  

कश्चित्तु भौतिकव्याप्ते जन्मकाले वपुष्यथ।  
कुतश्चिदेत्य जीवात्मा निष्पन्न इति शंसति ॥ १.९८ ॥   
  

बहुना किं पुनः पुंसः सांनिध्यात्प्रविजृंभिता।  
प्रकृतिर्गुणसंभिन्ना त्रिदोषात्मा महीयसी ॥ १.९९ ॥   
  

पञ्चभूतमयी सप्तधातुभिन्ना च भौतिकैः।  
पञ्चभिश्च गुणैर्युक्ता पञ्चेन्द्रियविचारिणी ॥ १.१०० ॥   
  

पञ्चेन्द्रियार्थगा भूयः पञ्चबुद्धिप्रभाविनी।  
पञ्चकर्मेन्द्रियगता पञ्चत्वादा प्रवर्तते ॥ १.१०१ ॥   
  

परेण धाम्ना समनुप्रबद्धा  
  
मनस्तदा सा तु महाप्रभावा।  
  
यदा तु संकल्पविकल्पकृत्या  
यदा पुनर्निश्चिनुते तदा सा ॥ १.१०२ ॥   
  

स्याद्बुद्धिसंज्ञा च यदा प्रवेत्ति  
  
ज्ञातारमात्मानमहंकृतिः स्यात्।  
  
तदा यदा सा त्वभिलीयतेऽन्त  
श्चित्तं च निर्धारितमर्थमेषा ॥ १.१०३ ॥   
  

यदा स्वयं व्यञ्जयितुं यतेत  
  
महीयसी सा करणैः क्रमेण।  
  
तदा तु बिन्दुस्फुटनोद्भवस्य  
रवस्य सम्यक्प्रविजृम्भितं स्यात् ॥ १.१०४ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमछं(?)करभगवतः कृतौ  
प्रपञ्चसारे प्रथमः पटलः ॥   
  
