+++
title = "१२"

+++


अथ रमाभुवनेशिमनोभवै  
  
स्त्रिपुटसंज्ञकमन्त्रमुदीरितम्।  
  
सकलवर्गफलाप्तियशस्करं  
जगति रञ्जनकृत्कविताकरम् ॥ १२.१ ॥   
  

बीजैस्त्रिभिर्द्विरुक्तैः  
  
कुर्यादङ्गानि साधकः सिद्ध्यै।  
  
पूर्वतरेरितयोर्वा  
द्वयोरथैकं तदङ्गयोः प्रभजेत् ॥ १२.२ ॥   
  

नवकनकभासुरोर्वी  
  
विरचितमणिकुट्टिमे सकल्पतरौ।  
  
रत्नवरबद्धसिंहा  
सननिहितसरोरुहे समासीनाम् ॥ १२.३ ॥   
  

आबद्धरत्नमकुटां मणिकुण्डलोद्य  
  
त्केयूरकोर्मिरशनाह्वयनूपुराढ्याम्।  
  
ध्यायेद्धृताब्जयुगपाशकशाङ्कुरेक्षु  
चापां सपुष्पविशिखां नवहेमवर्णाम् ॥ १२.४ ॥   
  

चामरमुकुरसमुद्गक  
  
ताम्बूलकरङ्कवाहिनीभिश्च।  
  
दूतीभिः समभिवृतां  
पश्यन्तीं साधकं प्रसन्नदृशा ॥ १२.५ ॥   
  

योगेश्वरीमिति विचिन्त्य जपेच्च मन्त्र  
  
मादित्यलक्षमथ मन्त्रितमो जपान्ते।  
  
श्रीराजवृक्षसमिधां सजपार्तवानां  
तावत्सहस्रसमितं मधुरैर्जुहोतु ॥ १२.६ ॥   
  

अङ्गैर्लक्ष्मीहरिगिरिसुताशर्वरत्यङ्गजातैः  
  
षट्कोणस्थैर्निधियुगयुतैस्तद्बहिर्मातृभिश्च।  
  
योषिद्रूपैर्बहिरपि यजेल्लोकपालैस्तदेत  
त्प्रोक्तं देव्या अपि सुरगणैः पूजनीयं विधानम् ॥ १२.७ ॥   
  

लक्ष्मीगौरीमनसिशयबीजानि कृत्वा कलायां  
  
तां वा बिन्दौ तमपि गगने तच्च सिन्दूरवर्णम्।  
  
स्मृत्वा बुद्ध्या भुवनमखिलं तन्मयन्वेन मन्त्री  
देवान्वश्यानपि वितनुते किं पुनर्मर्त्यजातीन् ॥ १२.८ ॥   
  

य इमं भजते मनुं मनस्वी  
  
विधिना वा पुनरर्चयेद्विधानम्।  
  
स तु सम्यगवाप्य दृष्टभोगा  
न्परतस्तत्पदमैशमेति धाम ॥ १२.९ ॥   
  

सहृदयभगवत्यै दान्तरण्यै धरार्णाः  
  
सणिधरशिवधार्णारे द्विठान्ता ध्रुवाद्याः।  
  
गदितमिति धराया मन्त्रमुत्कृष्टधात्री  
सुखसुतधनधान्यप्राप्तिदं कीर्त्तिदं च ॥ १२.१० ॥   
  

ऋषिरपि वराह उक्त  
  
श्छन्दो निचृदस्य देवता धरणी।  
  
मनुनामुनैव च पदैः  
षोढा भिन्नेन निगदितोऽङ्गविधिः ॥ १२.११ ॥   
  

मुख्याम्भोजे निविष्टारुणचरणतला श्यामलाङ्गी मनोज्ञा  
  
चञ्चच्छाल्यग्रचुम्बच्छुकलसितकरा प्राप्तनीलोत्पला च।  
  
रत्नाकल्पाभिरामा मणिमयमकुटा चित्रवस्त्रा प्रसन्ना  
दिश्याद्विश्वंभरा वः सततमभिमतं वल्लभा कैटभारेः ॥ १२.१२ ॥   
  

लक्षायता च सदशांशहुतावसाना  
  
प्रोक्ता धराहृदयमन्त्रजपक्रिया स्यात्।  
  
सर्पिष्मता सुविमलेन पयोन्धसास्य  
होमो विधिः सकलसिद्धिकरः किलायम् ॥ १२.१३ ॥   
  

पीठे विष्णोः पूजयेत्पूर्वमन्त्रै  
  
र्भूवह्न्यम्बुप्राणसंज्ञैश्च भूतैः।  
  
शान्त्यन्ताभिः शक्तिभिः साकमाशा  
पालैः पृथ्वीं संयतात्मोपचारैः ॥ १२.१४ ॥   
  

पुष्पैः प्रियङ्गोर्मधुरत्रयाक्तै  
  
र्नीलोत्पलैर्वापि तथारुणैस्तैः।  
  
सहस्रमानं प्रतिजुह्वतः स्या  
द्गौर्गोमती सस्यकुलाकुला च ॥ १२.१५ ॥   
  

पिङ्गलां पृथुलशालिमञ्जरीं  
  
यो जुहोति मधुरत्रयोक्षिताम्।  
  
नित्यशः शतमथास्य मण्डला  
द्धस्तगा भवति विस्तृता मही ॥ १२.१६ ॥   
  

भृगोस्तु वारे निजसाध्यभूभृ  
  
द्विलोलिताम्भःपरिपक्वमन्धः।  
  
पयोघृताक्तं जुहुयात्सहस्रं  
दुग्धेन वा तेन दिनावतारे ॥ १२.१७ ॥   
  

षण्मासादनुभृगुवारमेष होमः  
  
संपन्नान्समुपनयेद्धराप्रदेशान्।  
  
पुत्रान्वा पशुमहिषेष्टजुष्टपुष्टा  
मिष्टामप्यनुदिनमिन्दिरां समग्राम् ॥ १२.१८ ॥   
  

संक्षेपतो हृदयमन्त्रविधिर्धरायाः  
  
प्रोक्तो हिताय जगतां रहितक्षमाणाम्।  
  
एनं भजन्निति धराकमलासमृद्धः  
स्यादत्र सिद्धिमपरत्र परां प्रयाति ॥ १२.१९ ॥   
  

अथ पुरुषार्थचतुष्टय  
  
सिद्धिकरी मन्त्रजापनिरतानाम्।  
  
त्वरिताख्येयं विद्या  
निगद्यते जपहुतार्चनाविधिभिः ॥ १२.२० ॥   
  

भक्तियुतानां त्वरया  
  
सिद्धिकरी चेति मन्त्रिणां सततम्।  
  
देव्यास्त्वरिताख्या स्या  
त्त्वरितं क्ष्वेलग्रहादिहरणतया ॥ १२.२१ ॥   
  

वर्मद्धर्ये च तदन्त्यः  
  
शिवयुक्चरमेऽङ्गनाद्युसाधिलवम्।  
  
अन्त्यः स योनिरस्त्रा  
न्तिकः सतारो मनुर्दशार्णयुतः ॥ १२.२२ ॥   
  

तारान्तेऽस्त्रादावपि  
  
मायाबीजं प्रयोजयेन्मन्त्री।  
  
तेन हि काङ्क्षितसिद्धि  
र्भूयादचिरेण मन्त्रविदाम् ॥ १२.२३ ॥   
  

कूर्मादिभ्यां द्वाभ्यां  
  
द्वाभ्यामपि पूर्वपूर्वहीनाभ्याम्।  
  
कुर्यात्सप्तभिरर्णै  
रङ्गानि च षट् क्रमेण मन्त्रज्ञः ॥ १२.२४ ॥   
  

कालिकगलहृन्नाभिक  
  
गुह्योरुषु जानुजङ्घयोः पदयोः।  
  
देहे न्यासं कुर्या  
न्मन्त्रेण व्यापकं समस्तेन ॥ १२.२५ ॥   
  

श्यामतनुमरुणपङ्कज  
  
चरणतलां वृषलनागमञ्जीराम्।  
  
स्वर्णांशुकपरिधानां  
वैश्याहिद्वन्द्वमेखलाकलिताम् ॥ १२.२६ ॥   
  

तनुमध्यलतां पृथुल  
  
स्तनयुगलां करविराजदभयवराम्।  
  
शिखिपिञ्छनालवलयां  
गुञ्जाफलगुणितभूषणारुणिताम् ॥ १२.२७ ॥   
  

नृपफणिकेयूरां तां  
  
गलविलसद्विविधमणियुताभरणाम्।  
  
द्विजनागविहितकुण्डल  
मण्डितगण्डद्वयीमुकुरशोभाम् ॥ १२.२८ ॥   
  

शोणतराधरपल्लव  
  
विद्रुममणिभासुरां प्रसन्नां च।  
  
पूर्णशशिबिम्बवदना  
मरुणायतलोचनत्रयीनलिनाम् ॥ १२.२९ ॥   
  

कुञ्चितकुन्तलविलस  
  
न्मकुटाघटिताहिवैरिपिञ्छयुताम्।  
  
कैरातीं वनकुसुमो  
ज्ज्वलां मयूरातपत्रकेतनिकाम् ॥ १२.३० ॥   
  

सुरुचिरसिंहासनगां  
  
विभ्रमसमुदायमन्दिरां तरुणीम्।  
  
तामेनां त्व(?)रिताख्यां  
ध्यात्वा कुर्याज्जपार्चनाहोमान् ॥ १२.३१ ॥   
  

दीक्षां प्राप्य गुरोरथ  
  
लक्षं जप्याद्दशांशकं जुहुयात्।  
  
बिल्वसमिद्भिस्त्रिमधुर  
युक्ताभिः साधकः सुसंयतधीः ॥ १२.३२ ॥   
  

अष्टहरिविधृतसिंहा  
  
सने समावाह्य सरसिजे देवीम्।  
  
अङ्गैः सह प्रणीतां  
गायत्रीं पूजयेद्दिशां क्रमतः ॥ १२.३३ ॥   
  

हुङ्काराख्या खेचरि  
  
चण्डेसच्छेदनी तथा क्षपणी।  
  
भूयः स्त्रियाह्वया हुं  
कारीसक्षेमकारिकाः पूज्याः ॥ १२.३४ ॥   
  

सश्रीबीजा लोके  
  
शायुधभूषान्विता दलाग्रेषु।  
  
फट्कारी चाप्यग्रे  
शरासशरधारिणी च तद्बाह्ये ॥ १२.३५ ॥   
  

सस्वर्णवेत्रयष्ट्यौ  
  
द्वाःस्थे पूज्ये पुनर्जयाविजये।  
  
कृष्णो बर्बरकेशो  
लगुडधरः किंकरश्च तत्पुरतः ॥ १२.३६ ॥   
  

अरुणैश्चन्दनकुसुमै  
  
र्वनजैरपि धूपदीपनैवेद्यैः।  
  
प्रवरैश्च नृत्तगीतैः  
समर्चयेद्भक्तिभारनम्रतनुः ॥ १२.३७ ॥   
  

जपहुतपूजाभेदै  
  
रिति सिद्धे मन्त्रजापिनो मन्त्रे।  
  
नारीनरनरपतयः  
कुर्वन्ति सदा नमस्क्रियामस्मै ॥ १२.३८ ॥   
  

विद्याधर्यो यक्ष्यः  
  
ससुरासुरसिद्धचारणप्रमदाः।  
  
अप्सरसश्च विशिष्टाः  
साधकसक्तेन चेतसाकुलिताः ॥ १२.३९ ॥   
  

स्मरशरविह्वलिताङ्ग्यो  
  
रोमाञ्चितगात्रवल्लरीललिताः।  
  
घनघर्मबिन्दुमौक्तिक  
विलसत्कुचगण्डमण्डलद्वितयाः ॥ १२.४० ॥   
  

विस्पष्टजघनवक्षो  
  
रुहदोर्मूलाः स्खलत्पदन्यासाः।  
  
मुकुलितनयनसरोजाः  
प्रस्पन्दितदशनवसनसंभिन्नाः ॥ १२.४१ ॥   
  

श्लथमानांशुकचिकुरा  
  
मदविवशस्खलितमन्दभाषिण्यः।  
  
मृदुतरमस्तकविरचित  
नत्यञ्जलयः प्रसादकाङ्क्षिण्यः ॥ १२.४२ ॥   
  

वीक्षस्व देहि वाचं  
  
परिरम्भणपरमसौख्यमस्माकम्।  
  
एहि सुरोद्यानादिषु  
रंस्यामः स्वेच्छया निरातङ्कम् ॥ १२.४३ ॥   
  

इत्यादि वाणिनीभि  
  
र्विलोभ्यमानो यदा न विक्रियते।  
  
मन्त्री तदेत्य वाञ्छित  
मखिलं तस्मै ददाति सा देवी ॥ १२.४४ ॥   
  

योनिं कुण्डस्यान्तः  
  
प्रकल्प्य तत्रानलं समाधाय।  
  
संपूज्य पूर्वविधिना  
जुहुयात्सर्वार्थसिद्धये मन्त्री ॥ १२.४५ ॥   
  

इक्षुशकलैः समृद्ध्यै  
  
दूर्वाभिः स्वायुषे श्रिये धान्यैः।  
  
धान्याय यवैः पुष्ट्यै  
गोधूमैःऋद्धये तिलैर्जुहुयात् ॥ १२.४६ ॥   
  

जम्बूभिः स्वर्णाप्त्यै  
  
राजीभिः शत्रुशान्तयेऽक्षतकैः।  
  
अक्षयसिद्ध्यै वकुलैः  
कीत्त्र्यै कुन्दैर्महोदयाय तथा ॥ १२.४७ ॥   
  

अरुणोत्पलैश्च पुष्ट्यै  
  
मधूकजैरिष्टसिद्धयेऽशोकैः।  
  
पुत्राप्त्यै पाटलजैः  
स्त्रीसिद्ध्यै निम्बजैश्च विद्विष्ट्यै ॥ १२.४८ ॥   
  

नीलोत्पलकैस्तुष्ट्यै  
  
चम्पकजैः कनकसिद्धये पद्मैः।  
  
सह किंशुकैश्च सर्वो  
पद्रवशान्त्यै स साधको जुहुयात् ॥ १२.४९ ॥   
  

हुतसंख्यासाहस्री  
  
नियुता वाथायुतान्तिकी भवति।  
  
यावत्संख्यो होम  
स्तावज्जप्यश्च मन्त्रिणा मन्त्रः ॥ १२.५० ॥   
  

अनुमन्त्रितैश्च वारिभि  
  
रासेकः क्ष्वेलशान्तिकृद्भवति।  
  
तज्जप्तयष्टिघातो  
मन्त्रितचुलुकोदकाहतिश्च तथा ॥ १२.५१ ॥   
  

तत्कर्णरन्ध्रजापा  
  
त्सद्यो नश्युर्विषग्रहादिरुजः।  
  
तद्यन्त्रस्थापनमपि  
विषभूतादिप्रशान्तिकृद्भवति ॥ १२.५२ ॥   
  

आख्यां मध्ये सतारे मनुमथ शतसंयुक्तविंशत्पुटेषु  
  
प्रादक्षिण्येन शर्वादिकमनुविलिखेद्द्वादशावृत्ति मन्त्री।  
  
विंशद्द्वन्द्वाष्टशूलाकलितविरचितं यन्त्रमेतत्सुजप्तं  
बद्धं क्ष्वेलग्रहार्तिं हरति विजयलक्ष्मीप्रदं कीर्त्तिदं च ॥ १२.५३ ॥   
  

आख्यां मध्यगतानले लिखतु दिक्पङ्क्तिष्वथ स्युः सह्रूं (?)  
  
क्ष्रूं च्रूं छ्रूं करणद्विषष्टिपदके शैवादि कालीमनुम्।  
  
नैःऋत्यादि तथा क्रमाक्रमवृतं बाह्येऽनलैरावृतं  
प्रोक्तं निग्रहचक्रमन्तकपुरप्राप्तिप्रदं वैरिणाम् ॥ १२.५४ ॥   
  

कालीमाररमालीका  
  
लीनमोक्षक्षमोनली।  
  
मामोदेततदेमोमा  
रक्षतत्वत्वतक्षरः ॥ १२.५५ ॥   
  

यमापाटटपामाय  
  
माटमोटटमोटमा।  
  
वामो भूरिरिभूमोवा  
टररीस्त्वस्त्वरीरट ॥ १२.५६ ॥   
  

वह्नेर्विण्णिम्बनिर्यासकविषमषिभिः सीसपट्टेंशुके वा  
  
शावे पाषाणके वा विलिखतु मतिमान्काकपत्रेण यन्त्रम्।  
  
वल्मीके चत्वरे वा क्षततरुविवरे वा निदध्यादराति  
र्मृत्युं प्राप्नोति भूयादवयवविकलो व्याधितः पातितो वा ॥ १२.५७ ॥   
  

चक्रे चाष्टाष्टपदे  
  
कालीशिवयातुधानखण्डाद्यम्।  
  
यमदहनानिलवीतं  
विलिख्य विषदण्डिमर्कटीलिप्तम् ॥ १२.५८ ॥   
  

जप्तमधोमुखमेत  
  
द्यत्र तु देशे विनिक्षिपेन्मन्त्री।  
  
तत्रोपद्रवमखिलं  
दिनशः सर्वात्मना भवति ॥ १२.५९ ॥   
  

खण्डेष्वेकाशीतिषु मध्येन्दुगसाध्यं  
  
जुंसः पूर्वं दिक्स्थचतुष्पङ्क्तिषु शैखम्।  
  
लिख्याल्लक्ष्मीं शिष्टचतुःषष्ठिषु विद्वा  
नीशाद्यं कन्यादि च बाह्ये त्वरिताख्याम् ॥ १२.६० ॥   
  

दिग्दिक्संस्थामस्त्रपदाभिर्वषडन्तां  
  
मेदोमालावेष्टितबिम्बं घटवीतम्।  
  
पद्मस्थं तत्पङ्कजराजद्वदनान्तं  
प्रोक्तं चक्रं सम्यगिहानुग्रहसंज्ञम् ॥ १२.६१ ॥   
  

श्रीसामायायामासाश्री  
  
सानोयाज्ञेज्ञेयानोसा।  
  
मायालीलालालीयामा  
याज्ञेलालीलीलाज्ञेया ॥ १२.६२ ॥   
  

लाक्षाभिः कुङ्कुमैर्वा विलिखतु धवले वांशुके स्वर्णपट्टे  
  
लेखिन्या स्वर्णमय्या दृढमपि गुलिकीकृत्य संधारयेद्यः।  
  
कृत्याभ्यो मृत्युतो वा ग्रहविषदुरितेभ्यो विमुक्तः स धन्यो  
जीवेत्स्वैः पुत्रपौत्रैरपरिमितमहासंपदा दीर्घकालम् ॥ १२.६३ ॥   
  

चतुःषष्ट्यंशे वा क्रमविदथ लक्ष्मीमनुममुं  
  
शिवाद्यं नैःऋत्यादिकमपिः चतुर्णामृतवृतम्।  
  
बहिः स्वच्छे पट्टे कनकविहिते पूर्वविधिना  
लिखित्वा जप्त्वा निक्षिपतु शितधीर्यत्र तदिदम् ॥ १२.६४ ॥   
  

चक्रमनुग्रहसंज्ञं  
  
मन्त्री देशेऽत्र संपदो विरतम्।  
  
शुभतरफलदायिन्यो  
भवन्ति सस्यर्द्धिकालवृष्ट्याद्याः ॥ १२.६५ ॥   
  

हुंकारे साध्यसंज्ञां विलिखतु तदधः कर्णिकायां च शिष्टा  
  
नष्टौ वर्णान्दलेष्वारचयतु हरमायां त्रिशो वेष्टयित्वा।  
  
कुम्भस्थं यन्त्रमेतत्सरसिजपुटितं सर्वरक्षाप्रसिद्ध्यै  
क्लृप्तं सर्वोपसर्गप्रशमनफलदं श्रीकरं वश्यकारि ॥ १२.६६ ॥   
  

इति निगदितक्लृप्त्या पूजयेत्तोतलायां  
  
मनुमनुदिनमेनं मानयन्मानवो यः।  
  
स तु जगति समग्रां संपदं प्राप्य देहा  
पदि मुदिततरात्मा युक्तधीर्मुक्तिमेति ॥ १२.६७ ॥   
  

स्मरदीर्घैधरकाग्न्यों  
  
दीर्घाभ्यक्ष्वेलदद्रलान्तशिवाः।  
  
अभितः शक्तिनिरुद्धो  
द्वादशवर्णोऽयमीरितो मन्त्रः ॥ १२.६८ ॥   
  

द्वाभ्यां वा चैकेन  
  
द्वाभ्यां द्वाभ्यां तथा पुनर्द्वाभ्याम्।  
  
मन्त्राक्षरैर्विदध्या  
दङ्गविधिं जातिसंयुतैर्मन्त्री ॥ १२.६९ ॥   
  

इन्दुकलाकलितोज्ज्वलमौलि  
  
र्मारमदाकुलितायुगनेत्रा।  
  
शोणितसिन्धुतरङ्गितपोत  
द्योतितभानुदलाम्बुजसंस्था ॥ १२.७० ॥   
  

दोर्धृतदाडिमसायकपाशा  
  
साङ्कुशचापकपालसमेता।  
  
शोणदुकूलविलेपनमाल्या  
शोणतरा भवतोऽवतु देवी ॥ १२.७१ ॥   
  

स्मृत्वा नित्यां देवी  
  
मेवं प्रजपेन्मनुं शतसहस्रम्।  
  
अयुतं जुहुयादन्ते  
नृपतरुसमिधां घृतेन वा सिद्ध्यै ॥ १२.७२ ॥   
  

शाक्ते पीठे पूज्या  
  
देवी कुसुमानुलेपनैररुणैः।  
  
स्वयमप्यलंकृताङ्गः  
सधूपदीपैर्निवेद्यताम्बूलैः ॥ १२.७३ ॥   
  

हृल्लेखा क्लेदनी नन्दा क्षोभणी मदनातुरा।  
निरञ्जना रागवती तथान्या मदनावती ॥ १२.७४ ॥   
  

मेखला द्राविणी चैव भूयोऽन्या वेगवत्यपि।  
सस्मारा द्वादश प्रोक्ताः शक्तयः पत्रसंस्थिताः ॥ १२.७५ ॥   
  

अङ्गैः शक्तिभिराभि  
  
र्मातृभिराशाधिपैः क्रमात्पूज्या।  
  
भक्तिभरानतवपुषा  
भवभयभङ्गाय मन्त्रिणाहरहः ॥ १२.७६ ॥   
  

दारिद्र्यरोगदुःखै  
  
र्दौर्भाग्यजरापमृत्युदोषैश्च।  
  
अस्पृष्टो निरपायो  
जीवति मन्त्रं भजन्नमुं मनुजः ॥ १२.७७ ॥   
  

इतीरिता लोकहिताय वज्र  
  
प्रस्तारिणी मन्दिरमिन्दिरायाः।  
  
या सर्वनारीनरराजवर्ग  
संमोहनी मोहनबाणभूता ॥ १२.७८ ॥   
  

निद्रयोरन्तरा त्यक्लिन्ने मदाः स्युश्च वेशिरः।  
मायादिकस्तया वर्णद्वन्द्वैश्चाङ्गविधिः स्मृतः ॥ १२.७९ ॥   
  

रक्तारक्तांशुककुसुमविलेपादिका सेन्दुमौलिः  
  
स्विद्यद्वक्त्रा मदविवशसमाघूर्णितत्रीक्षणा च।  
  
दोःसत्पाशाङ्कुशयुतकपालाभया पद्मसंस्था  
देवी पायादमितफलदा नित्यशः पार्वती वः ॥ १२.८० ॥   
  

दीक्षितः प्रजपेल्लक्षं मनुमेनं हुनेत्ततः।  
मधूकपुष्पैः स्वाद्वक्तैरयुतं हविषा तथा ॥ १२.८१ ॥   
  

पीठं पूर्ववदभ्यर्च्य तत्रावाह्यापि पूजयेत्।  
अङ्गैश्च शक्तिभिर्लोकपालैर्देवीं समाहितः ॥ १२.८२ ॥   
  

नित्या निरञ्जना क्लिन्ना क्लेदिनी मदनातुरा।  
मदद्रवा द्राविणी च द्रविणा शक्तयो मताः ॥ १२.८३ ॥   
  

प्रजपेत्प्रमदां विचिन्त्य यां वा  
  
शयनस्थो मनुवित्सहस्रमानम्।  
  
निशि मारशिलीमुखाहताङ्गी  
नचिरात्सा मदविह्वला समेति ॥ १२.८४ ॥   
  

नित्याभिः सदृशतरा न सन्ति लोके  
  
लक्ष्मीदा जगदनुरञ्जनाश्च मन्त्राः।  
  
तस्मात्ताञ्शुभमतयो भजन्तु नित्यं  
जापार्चाहुतसमुपासनाविशेषैः ॥ १२.८५ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे द्वादशः पटलः ॥   
  
