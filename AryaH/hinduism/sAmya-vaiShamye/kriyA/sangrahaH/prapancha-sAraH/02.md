+++
title = "०२"

+++


अथ व्यवस्थिते त्वेवं मासात्पक्षाद्दिनादपि।  
मुहूर्तान्नाडिकायाश्च क्षणादपि च वर्धते ॥ २.१ ॥   
  

जन्तुः षडङ्गी पूर्वं स्याच्छिरः पादौ करावपि।  
अन्तराधिश्चेति पुनः षडङ्गेषु प्रवर्तते ॥ २.२ ॥   
  

अक्षिनासास्यकर्णभ्रूकपोलचिबुकादिकम्।  
प्रकोष्ठकोर्परांसाद्यं कट्यूरूप्रपदादिकम् ॥ २.३ ॥   
  

उरः कुक्षिस्तनाद्यं च ततः सर्वाङ्गवान्विभुः।  
कालेन जन्तुर्भवति दोषास्त्वनुगुणा यदि ॥ २.४ ॥   
  

प्रसूतिसमये सोऽथ जनित्रीं क्लेशयन्मुहुः।  
संवृतास्यसुषुम्नाख्योऽवाङ्मुखोऽनिलचोदितः ॥ २.५ ॥   
  

तस्यां ग्रहिण्यां शकृतिमग्नवक्त्राक्षिनासिकः।  
पुराकृतानां पापानामयुतं संस्मरन्मुहुः ॥ २.६ ॥   
  

तस्याः कायाग्निना दग्धः क्लेदैः क्लिन्नाङ्गबन्धनः।  
प्रत्युद्गारपरीतश्च तत्पायुद्वारगोचरः ॥ २.७ ॥   
  

तदा प्रक्षुभितैः स्वीयवायुभिर्दशतां गतैः।  
संपिण्डितशरीरस्तु मोक्षमेव किलेच्छति ॥ २.८ ॥   
  

प्राणाद्या वायवस्तत्र पूर्वमेव कृतास्पदाः।  
परस्परमपानश्च प्राणश्च प्रतिबध्यते ॥ २.९ ॥   
  

प्रयात्यूर्ध्वं यदा प्राणस्तदापानोऽप्यधस्तथा।  
यदा समानः कायाग्निं संधुक्षयति पाचितुम् ॥ २.१० ॥   
  

तदा तत्पाकमुक्तं तु रसमादाय धावति।  
व्यानो जन्तोस्तु तद्देहमापादतलमस्तकम् ॥ २.११ ॥   
  

उदानः प्राणसहितो निमेषोन्मेषकारकः।  
उद्गारकारको नाग उन्मीलयति कूर्मकः ॥ २.१२ ॥   
  

क्षुतकृत्कृकलो देवदत्तो जृम्भणकर्मकृत्।  
धनंजयाख्यो देहेऽस्मिन्कुर्याद्बहुविधान्नवान् ॥ २.१३ ॥   
  

स तु लौकिकवायुत्वान्मृतं च न विमुञ्चति।  
इत्यमी मारुताः प्रोक्ता दश देहाधिगामिनः ॥ २.१४ ॥   
  

वह्नयश्च दशान्ये स्युस्तेषां सप्त तु धातुगाः।  
त्रयस्त्रिदोषगाः प्रोक्ताः स्वेदक्लेदान्त्रगाश्च ते ॥ २.१५ ॥   
  

त्वगसृङ्मांसमेदोऽस्थिमज्जाशुक्लानि धातवः।  
ते दूष्याः कफपित्तेरा दोषास्तत्प्रेरको मरुत् ॥ २.१६ ॥   
  

समवायी स विश्वात्मा विश्वगो विश्वकर्मकृत्।  
स दोषो वा स वा दूष्यः क्रियातः संप्रधार्यते ॥ २.१७ ॥   
  

बुभुक्षा च पिपासा च शोकमोहौ जरामृती।  
षडूर्मयः प्राणबुद्धिदेहधर्मे व्यवस्थिताः ॥ २.१८ ॥   
  

मज्जास्थिस्नायवः शुक्लाद्रक्तात्त्वङ्मांसशोणिताः।  
इति षाट्कौशिकं नाम देहे भवति देहिनाम् ॥ २.१९ ॥   
  

रसादितः क्रमात्पाकः शुक्लान्तेषु तु धातुषु।  
शुक्लपाकात्स्वयं भिद्येदोजो नामाष्टमी दशा ॥ २.२० ॥   
  

क्षेत्रज्ञस्य तदोजस्तु केवलाश्रयमिष्यते।  
यथा स्नेहः प्रदीपस्य यथाभ्रमशनित्विषः ॥ २.२१ ॥   
  

बहुद्वारेण कुम्भेन संवृतस्य हविर्भुजः।  
यथा तेजः प्रसरति समीपालोकशक्तिमत् ॥ २.२२ ॥   
  

तथा देहावृतस्यापि क्षेत्रज्ञस्य महात्विपः।  
इन्द्रियैः संप्रवर्तन्ते स्वं स्वमर्थग्रहं प्रति ॥ २.२३ ॥   
  

नभः श्रोत्रेऽनिलश्चर्मण्यग्निश्चक्षुष्यथो रसः।  
जिह्वायामवनिर्घ्राण इत्थमर्थप्रवर्तनम् ॥ २.२४ ॥   
  

यदा पित्तं मरुन्नुन्नं विलीनं प्रविलापयेत्।  
धातूंस्तदा क्रमाद्रक्तं लसीकां द्रावयेत्क्षणात् ॥ २.२५ ॥   
  

द्रुता सा तु लसीकाह्वा रोमकूपैः प्रवर्तते।  
बहिः सर्वत्र कणशस्तदा स्वेदः प्रतीयते ॥ २.२६ ॥   
  

यदा कफो मरुत्पित्तं नुन्नोमीन(?) प्रवर्तते।  
ऊर्ध्वीभूतं दृढो बाष्पं प्रसेकं च प्रवर्तयेत् ॥ २.२७ ॥   
  

कफात्मिकास्तु विकृतीः कर्मशष्कुलिपूर्विकाः।  
गण्डमालादिका वापि कुर्याज्जन्तोस्तु कर्मजाः ॥ २.२८ ॥   
  

ग्रहणी नाम सा पात्री प्रसृताञ्जलिसंनिभा।  
अधस्तस्याः प्रधानाग्निः स समानेन नुद्यते।२.२९ ॥   
  

तस्याधस्तात्ित्रकोणाभं ज्योतिराधारमुत्तमम्।  
विद्यते स्थानमेतद्धि मूलाधारं विदुर्बुधाः ॥ २.३० ॥   
  

अथाहृतं षड्रसं वाप्याहारं कण्ठमार्गगम्।  
श्लेष्मणानुगतं तस्य प्रभावान्मधुरीभवेत् ॥ २.३१ ॥   
  

तत्र स्वाद्वम्ललवणतिक्तोषणकषायकाः।  
षड्रसाः कथिता भूतविकृत्या द्रव्यमाश्रिताः ॥ २.३२ ॥   
  

तथैवामाशयगतं पश्चात्पित्ताशयं व्रजेत्।  
तदा तस्यानुगमनात्कटुकत्वं प्रपद्यते ॥ २.३३ ॥   
  

तत्रान्त्रान्तरसंश्लिष्टं पच्यते पित्तवारिणा।  
पच्यमानाद्रसं भिन्नं वायू रक्तादिकां नयेत् ॥ २.३४ ॥   
  

तत्र किट्टं पृथग्भिन्नं ग्रहण्यां चिनुतेऽनिलः।  
तच्चीयमानं विण्णाम ग्रहणीं पूरयेन्मुहुः ॥ २.३५ ॥   
  

सा तेन शकृता पूर्णा वलिता प्रतिमुञ्चति।  
पुरीषं पायुमार्गेण तत्पाकेऽच्छांभसा ततः ॥ २.३६ ॥   
  

अङ्गं स्वेदवदभ्यन्तर्व्याप्तैः सूक्ष्मैः सिरामुखैः।  
वस्तिमापूरयेद्वायुः पूर्णे मुञ्चति धारया ॥ २.३७ ॥   
  

मूत्राशयो धनुर्वक्रो वस्तिरित्यभिधीयते।  
मूत्रमित्याहुरुदकं वस्तेर्मेहननिर्गतम् ॥ २.३८ ॥   
  

अपथ्यभाजामनयोर्मार्गयोर्दोषदुष्टयोः।  
प्रमेहमूत्रकृच्छ्रादेर्ग्रहण्यादेश्च संभवः ॥ २.३९ ॥   
  

इत्थंभूतः स जन्तुस्तु जरायुच्छन्नगात्रवान्।  
अपत्यवर्त्म संगम्य सज्यते वायुना मुहुः ॥ २.४० ॥   
  

जायतेऽधिकसंविग्नो जृम्भतेऽङ्गैः प्रकम्पितैः।  
मूर्त्योद्बणं न श्वसिति भीत्या च परिरोदिति ॥ २.४१ ॥   
  

अथ पापकृतां शरीरभाजा  
  
मुदरान्निष्क्रमितुं महान्प्रयासः।  
  
नलिनोद्भवधीविचित्रवृत्ता  
नितरां कर्मगतिस्तु मानुषाणाम् ॥ २.४२ ॥   
  

जायते पुनरसौ निजाङ्गकै  
  
र्जृम्भते जनितभीति कम्पते।  
  
उल्बणं श्वसिति रोदिति ज्वरा  
त्प्रागनेकशतदुःखभावितः ॥ २.४३ ॥   
  

मूलाधारात्प्रथममुदितो यस्तु भावः पराख्यः  
  
पश्चात्पश्यन्त्यथ हृदयगो बुद्धियुङ्मध्यमाख्यः।  
  
वक्त्रे वैखर्यथ रुरुदिषोरस्य जन्तोः सुषुम्ना  
बद्धस्तस्माद्भवति पवनप्रेरितो वर्णसङ्घः ॥ २.४४ ॥   
  

स्रोतोमार्गस्याविभक्तत्वहेतो  
  
स्तत्रार्णानां जायते न प्रकाशः।  
  
तावद्यावत्कण्ठमूर्धादिभेदो  
वर्णव्यक्तिस्थानसंस्था यतोऽतः ॥ २.४५ ॥   
  

ज्ञातास्मीति यदा भावो मनोऽहंकारबुद्धिमान्।  
जातश्चित्पूर्वको जन्तोः स भावः क्रमवर्धितः ॥ २.४६ ॥   
  

बध्नाति मातापित्रोस्तु पूर्वं बन्धुषु च क्रमात्।  
स पीत्वा बहुशः स्तन्यं मातरं स्तन्यदायिनीम् ॥ २.४७ ॥   
  

इच्छन्नोदिति तां वीक्ष्य तत्र स्यादितरेतरम्।  
बन्धस्तत्राधिकर्तारमतिस्निग्धमनन्यगम् ॥ २.४८ ॥   
  

पितरं वीक्ष्य तत्रापि तथा भ्रातरमेव च।  
पितृव्यमातुलादींश्च समुद्वीक्ष्य प्रमोदते ॥ २.४९ ॥   
  

एवं संबन्धसंसारबान्धवो विस्मरिष्यति।  
पूर्वकर्म च गर्भस्थित्युद्भूतक्लेशमेव च ॥ २.५० ॥   
  

अथ स्वमुत्तारयितुमाह्वयेज्जननीं मुहुः।  
अवैशद्यान्मुखस्रोतो मार्गस्याविशदाक्षरम् ॥ २.५१ ॥   
  

अप्यव्यक्तं प्रलपति यदा कुण्डलिनी तदा।  
मूलाधाराद्विसरति सुषुम्ना वेष्टनी मुहुः ॥ २.५२ ॥   
  

त्रिचतुःपञ्चषट्सप्ताष्टमो दशम एव च।  
तथा द्वादशपञ्चाशद्भेदेन गुणयेत्क्रमात् ॥ २.५३ ॥   
  

यदा त्रिंशोऽथ गुणयेत्तदा त्रिगुणिता विभुः।  
शक्तिः कामाग्निनादात्मा गूढमूर्तिः प्रतीयते ॥ २.५४ ॥   
  

तदा तां तारमित्याहुरोमात्मेति बहुश्रुताः।  
तामेव शक्तिं ब्रुवते हरेरात्मेति चापरे ॥ २.५५ ॥   
  

त्रिगुणा सा त्रिदोषा सा त्रिवर्णा सा त्रयी च सा।  
त्रिलोका सा त्रिमूर्तिः सा त्रिरेखा सा विशिष्यते ॥ २.५६ ॥   
  

एतेषां तारणात्तारः शक्तिस्तद्धृतशक्तितः।  
यदा चतुर्धा गुणिता सूक्ष्मादिस्थानवाचिका ॥ २.५७ ॥   
  

वाचिका जाग्रदादीनां करणानां च सा तदा।  
यदा सा पञ्चगुणिता पञ्चपञ्चविभेदिनी ॥ २.५८ ॥   
  

पञ्चानामक्षराणां च वर्णानां मरुतां तथा।  
गुणिता सा यदा षोढा कोशोर्मिरसभेदिनी ॥ २.५९ ॥   
  

तदा षड्गुणिताख्यस्य यन्त्रस्य च विभेदिनी।  
यदा सा सप्तगुणिता तारहृल्लेखयोस्तदा ॥ २.६० ॥   
  

भेदैरहाद्यैः शान्तान्तैर्भिद्यते सप्तभिः पृथक्।  
अकारश्चाप्युकारश्च मकारो बिन्दुरेव च ॥ २.६१ ॥   
  

नादः शक्तिश्च शान्तश्च तारभेदाः समीरिताः।  
हकाररेफमायाश्च बिन्दुनादौ तथैव च ॥ २.६२ ॥   
  

शक्तिशान्तौ च संप्रोक्ताः शक्तेर्भेदाश्च सप्तधा।  
अङ्गेभ्योऽस्यास्तु सप्तभ्यः सप्तधा भिद्यते जगत् ॥ २.६३ ॥   
  

लोकाद्रिद्वीपपातालसिन्धुग्रहमुनिस्वरैः।  
धात्वादिभिस्तथान्यैश्च सप्तसंख्याप्रभेदकैः ॥ २.६४ ॥   
  

यदाष्टधा सा गुणिता तदा प्रकृतिभेदिनी।  
अष्टाक्षरा हि वस्वाशा मातृका मूर्तिभेदिनी ॥ २.६५ ॥   
  

दशधा गुणिता नाडी मर्माशादिविभेदिनी।  
द्वादशात्मिक्यपि यदा तदा राश्यर्कमूर्तियुक् ॥ २.६६ ॥   
  

मन्त्रं च द्वादशार्णाख्यमभिधत्ते स्वरानपि।  
तत्संख्यं च तदा यन्त्रं शक्तेस्तद्गुणितात्मकम् ॥ २.६७ ॥   
  

पञ्चाशदंशगुणिताथ यदा भवेत्सा  
  
देवी तदात्मविनिवेशितदिव्यभावा।  
  
सौषुम्नवर्त्मसुषिरोदितनादसंगा  
त्पञ्चाशदीरयति पङ्क्तिश एव वर्णान् ॥ २.६८ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे द्वितीयः पटलः ॥   
  
