+++
title = "०५"

+++


अथ प्रवक्ष्ये विधिवन्मनूनां  
  
दीक्षाविधानं जगतो हिताय।  
  
येनोपलब्धेन समाप्नुवन्ति  
सिद्धिं परत्रेह च साधकेशाः ॥ ५.१ ॥   
  

दद्याच्च दिव्यभावं  
  
क्षिणुयाद्दुरितान्यतो भवेद्दीक्षा।  
  
मननात्तत्त्वपदस्य  
त्रायत इति मन्त्र उच्यते भयतः ॥ ५.२ ॥   
  

दैवादिकस्याप्यथ मानुषादेः  
  
पैत्रादिकस्याप्यथ वत्सरस्य।  
  
आदिं समारभ्य समग्रसंप  
द्यत्नेन दीक्षाविधिमारभेत ॥ ५.३ ॥   
  

शुभकर्मणि दीक्षायां  
  
मण्टपकरणे गृहादिविधिषु तथा।  
  
विहितो वास्तुबलिः स्या  
द्रक्षाविघ्नोपशान्तिसंपद्भ्यः ॥ ५.४ ॥   
  

अभवत्पुराथ किल वास्तुपुमा  
  
निति विश्रुतो जगदुपद्रवकृत्।  
  
चतुरश्रसंस्थितिरसौ निहितो  
निहतः क्षितौ सुरगणैर्दितिजः ॥ ५.५ ॥   
  

तद्देहसंस्थिता ये  
  
देवास्ते विश्रुतास्त्रिपञ्चाशत्।  
  
मण्डलमध्याद्यर्च्या  
यथा तथोक्तक्रमेण कथ्यन्ते ॥ ५.६ ॥   
  

कृत्वावनिं समतलां चतुरश्रसंस्था  
  
मष्टाष्टकोद्यतपदां च सकोणसूत्राम्।  
  
तस्यां चतुष्पदसमन्वितमध्यकोष्ठे  
ब्रह्मा तु साधकवरेण समर्चनीयः ॥ ५.७ ॥   
  

प्राग्याम्यवारुणोद  
  
ग्दिक्कोष्ठचतुष्पदेषु समभियजेत्।  
  
आर्याख्यं सविवस्व  
त्संज्ञं मित्रं महीधरं क्रमशः ॥ ५.८ ॥   
  

कोणद्वयार्धकोष्ठे  
  
ष्वर्च्याः सावित्रसवितृशक्राह्वाः।  
  
सेन्द्रजयरुद्रतज्जय  
सापश्च तथापवत्सकोऽग्न्याद्याः ॥ ५.९ ॥   
  

अश्रेः पार्श्वोत्थपद  
  
द्वन्द्वे शर्वं गुहार्यमणौ च तथा।  
  
जम्भकपिलिपिञ्छाख्यौ  
चरकिविदार्यौ च पूतनाः प्रोक्ताः ॥ ५.१० ॥   
  

अर्धपदाद्यन्तासु च  
  
चतसृषु दिक्षु क्रमेण बहिरर्च्याः।  
  
वासवयमजलशशिना  
मष्टावष्टौ च मन्त्रिणा विधिना ॥ ५.११ ॥   
  

ईशानाख्यः स पर्जन्यो जयन्तः शक्रभास्करौ।  
सत्यो वृषान्तरिक्षौ च देवताः प्रागुदीरिताः ॥ ५.१२ ॥   
  

अग्निः पूषा च वितथो यमश्च ग्रहरक्षकः।  
गन्धर्वो भृङ्गराजश्च मृगो दक्षदिगाश्रिताः ॥ ५.१३ ॥   
  

निःऋतिदौवारिकश्चैवः सुग्रीवो वरुणस्तथा।  
पुष्पदन्तासुरौ शोषरोगौ प्रत्यग्दिगाश्रिताः ॥ ५.१४ ॥   
  

वायुर्नागश्च मुख्यश्च सोमो भल्लाट एव च।  
अर्गलाख्योऽदितिस्तद्वद्दितिः सौम्यदिगाश्रिताः ॥ ५.१५ ॥   
  

इतीरितानामपि देवतानां  
  
चित्राणि कृत्वा रजसा पदानि।  
  
पयोऽन्धसा साधुबलिर्विधेयो  
द्रव्यैश्च वा तन्त्रविशेषसिद्धैः ॥ ५.१६ ॥   
  

भूयो भूमितले समे विरहिते लोमास्थिलोष्टादिभिः  
  
कर्तव्यं नवसप्तपञ्चकमितैर्हस्तैः परीणाहतः।  
  
युक्तं द्वारचतुष्ककल्पितपयोभूरुट् चतुस्तोरणं  
दर्भस्रक्परिवीतमुज्ज्वलतलं स्यात्संवृतं मण्डपम् ॥ ५.१७ ॥   
  

सप्ताहतो वा नवरात्रतो वा  
  
प्रागेव दीक्षादिवसाद्यथावत्।  
  
सपालिकापञ्चमुखीशराव  
चतुष्टये बीजनिवापमुक्तम् ॥ ५.१८ ॥   
  

अन्यस्मिन्भवने सुसंवृततरे शुद्धे स्थले मण्डलं  
  
कुर्यात्प्राग्वरुणायतं पदचतुष्कोपेतभानूदरम्।  
  
पीतारक्तसितासितं प्रतिपदं वह्न्यादिशर्वान्तिकं  
याम्योदीच्यसमायतं प्रणिगदन्त्यन्ये च तन्मन्त्रिणः ॥ ५.१९ ॥   
  

वैष्णव्यस्त्वथ पालिका अपि चतुर्विंशाङ्गुलोच्छ्रायकाः  
  
वैरिञ्च्यो घटिकास्तु पञ्चवदना द्व्यष्टाङ्गुलोच्छ्रायकाः।  
  
शैवाः स्युर्द्विषडङ्गुला अपि शरावाह्वा जलक्षालिताः  
सूत्रैश्च प्रकलय्य पङ्क्तिषु च ताः प्रोक्तक्रमाद्विन्यसेत् ॥ ५.२० ॥   
  

पृथगपि शालीतण्डुल  
  
पूर्णासु सदर्भबद्धकूर्चासु।  
  
मृद्वालुकाकरीषैः  
क्रमेण पूर्णानि तानि पात्राणि ॥ ५.२१ ॥   
  

शालीकङ्गुश्यामा  
  
तिलसर्षपमुद्गमाषनिष्पावाः।  
  
खल्वाढकीसमेता  
बीजानि विदुः प्ररोहयोग्यानि ॥ ५.२२ ॥   
  

प्रक्षाल्य तानि निवपेदभिमन्त्र्य मूल  
  
बीजेन साधकवरस्त्वपि पात्रकेषु।  
  
विप्राशिषा च विधिवत्प्रतिपाद्यमान  
शङ्खादिमुख्यतरपञ्चमहास्वनैश्च ॥ ५.२३ ॥   
  

हारिद्राद्भिः सम्यगभ्युक्ष्य वस्त्रै  
  
राच्छाद्याद्भिः सिञ्चतां पञ्चघोषैः।  
  
सायंप्रातः शर्वरीषु प्रदद्या  
दुक्तैर्द्रव्यैस्तद्बलिं साधकेशः ॥ ५.२४ ॥   
  

भूतपितृयक्षनाग  
  
ब्रह्मशिवा देवताश्च विष्ण्वन्ताः।  
  
ताभ्यः क्रमेण रात्रिषु  
सप्तसु वा नवसु बलिर्देयः ॥ ५.२५ ॥   
  

लाजतिलनक्तरजो  
  
दधिसक्त्वन्नानि भूतकूराख्यम्।  
  
पित्र्यं तिलतण्डुलकं  
सोडुम्बिकधानलाजकं याक्षम् ॥ ५.२६ ॥   
  

केरोदसक्तुपिष्टं  
  
नागं पद्माक्षतं च वैरिञ्च्यम्।  
  
अन्नापूपं शैवं  
गुलोदनं वैष्णवं च दुग्धान्नम् ॥ ५.२७ ॥   
  

कृसरं च वैष्णवेयं  
  
यदि नवरात्रं क्रमेण बलिरुक्तः।  
  
तारादिकैर्नमोऽन्तैः  
स्वैः स्वैरपि नामभिश्च बलिमन्त्रः ॥ ५.२८ ॥   
  

पात्राणि त्रिविधान्यपि  
  
परितः पुनरष्टदिक्षु बलिक्लृप्तिः।  
  
बीजारोपणकर्म  
प्रथितमिदं सार्वकामिकं भवति ॥ ५.२९ ॥   
  

प्रागेव लक्षणयुतानि च मण्टपेऽस्मि  
  
न्कुण्डानि कारयतु सम्यगथो दिशासु।  
  
आखण्डलार्कभववारिपभाधिपानां  
दोर्मात्रकाणि विलसद्गुणमेखलानि ॥ ५.३० ॥   
  

चतुरश्रमर्धशशिबिम्बविलसितमथ त्रिकोणकम्।  
पद्मदलरुचिरवृत्तमिति ब्रुवते सुधाविधिषु कुण्डलक्षणम् ॥ ५.३१ ॥   
  

विंशद्भिश्चतुरधिकाभिरङ्गलीभिः  
  
सूत्रेणाप्यथ परिसूत्र्य भूमिभागम्।  
  
ताभिश्च प्रखनतु तावतीभिरेकां  
त्यक्त्वा चाङ्गुलिमपि मेखलाश्च कार्याः ॥ ५.३२ ॥   
  

सत्त्वपूर्विकगुणान्विताः क्रमा  
  
द्द्वादशाष्टचतुरङ्गुलोच्छ्रिताः।  
  
सर्वतोऽङ्गुलिचतुष्कविस्तृता  
मेखलाः सकलसिद्धिदा मताः ॥ ५.३३ ॥   
  

योनिस्तत्पश्चिमस्यामथ दिशि चतुरश्रस्थलारब्धनाळा  
  
तन्मध्योल्लासि रन्ध्रोपरिपरि वितताश्वत्थपत्रानुकारा।  
  
उत्सेधायामकाभ्यां प्रकृतिविकृतिसंज्ञाङ्गुलाष्टाङ्गुला स्या  
द्विस्तृत्या द्वादशार्धाङ्गुलमितनमिताग्रा निविष्टेव कुण्डे ॥ ५.३४ ॥   
  

अथवा दिशि कुण्डमुत्तरस्यां  
  
प्रविदध्याच्चतुरश्रमेकमेव।  
  
गदितैरपि लक्षणैः समेता  
पघनं दृष्टिमनोहरं च कान्त्या ॥ ५.३५ ॥   
  

ततो मण्टपमध्ये तु स्थण्डिलं गोमयाम्बुना।  
उपलिप्य यथान्यायं तस्य मध्ये निधापयेत् ॥ ५.३६ ॥   
  

सूत्रं प्राक् प्रत्यगात्ताग्रं विप्राशीर्वचनैः सह।  
गुणितेनाभितो मत्स्यौ मध्यादारभ्य विन्यसेत् ॥ ५.३७ ॥   
  

तन्मध्यस्थितयाम्योदगग्रं सूत्रं निधापयेत्।  
ततो मध्यात्सपद्धस्तमानेन च दिशं प्रति ॥ ५.३८ ॥   
  

सूत्रेषु मकरान्न्यस्येत्स्पष्टानन्योन्यतः समात्।  
सूत्राग्रमकरेभ्यस्तु न्यसेत्कोणेषु मत्स्यकान् ॥ ५.३९ ॥   
  

कोणमत्स्यस्थिताग्राणि दिक्षु सूत्राणि पातयेत्।  
ततो भवेच्चतुष्कोष्ठं चतुरश्रं च मण्डलम् ॥ ५.४० ॥   
  

तत्राग्निमारुतं सूत्रं नैःऋतेशं निपातयेत्।  
प्राग्याम्यवारुणोदीच्यसूत्राग्रमकरेषु च ॥ ५.४१ ॥   
  

निहिताग्रयुगं सूत्रं चतुष्कं प्रतिपातयेत्।  
कृत एवं भवेयुस्ते कोणकोष्ठेषु मत्स्यकाः ॥ ५.४२ ॥   
  

एषु प्राग्वारुणात्सूत्रान्याम्योदीच्यां निपातयेत्।  
षट्पञ्चाशत्पदानि स्युरधिकानि शतद्वयात् ॥ ५.४३ ॥   
  

यदा तदाजो विभजेत्पदानि क्रमशः सुधीः।  
पदैः षोडशभिर्मध्ये पद्मं वृत्तत्रयान्वितम् ॥ ५.४४ ॥   
  

तैरष्टचत्वारिंशद्भी राशिः स्याद्वीथ्यशीतिभिः।  
सद्वादशैः शतपदैः शोभायुग्द्वारकोणकम् ॥ ५.४५ ॥   
  

द्वाराणि पदषट्काणि शोभाख्याः स्युश्चतुष्पदाः।  
चतुष्पदाश्चोपशोभाः षट्पदं कोणकं भवेत् ॥ ५.४६ ॥   
  

वृत्तवीथ्योरारचयेन्मध्ये सूत्रचतुष्टयम्।  
प्राग्याम्यवारुणोदीच्यसूत्राग्रमकरेषु च ॥ ५.४७ ॥   
  

निहिताग्रयुगं सूत्रं तद्भवेद्राशिमण्डलम्।  
कर्णिकायाः केसराणां दलसंधेर्दलस्य च ॥ ५.४८ ॥   
  

दलाग्रवृत्तराशीनां वीथ्याः शोभोपशोभयोः।  
वृत्तानि चतुरश्राणि व्यक्तास्थानानि कल्पयेत् ॥ ५.४९ ॥   
  

भवेन्मण्डलमध्यार्धे कर्णिका चतुरङ्गुला।  
त्र्यङ्गुलाः केसराश्च स्युः संधिश्च चतुरङ्गुला ॥ ५.५० ॥   
  

तथा दलानां मानं तदग्रद्व्यङ्गुलकं भवेत्।  
अन्तरालं पृथग्वृत्तत्रयस्य द्व्यङ्गुलं भवेत् ॥ ५.५१ ॥   
  

ततश्च राशिचक्रं स्यात्स्वं स्वं वर्णविभूषितम्।  
राशिमङ्गुलकैः कुर्यात्षड्भिर्नवभिरेव वा ॥ ५.५२ ॥   
  

द्वात्रिंशदङ्गुलं ह्येतत्परस्तात्तावदिष्यते।  
वृत्तचक्रमुशन्त्येके चतुरश्रं च तद्विदः ॥ ५.५३ ॥   
  

यदि वा वर्तुलमराः स्युश्च द्वादशराशयः।  
ते स्युः पिपीलिकामध्या मातुलङ्गनिभा अपि ॥ ५.५४ ॥   
  

चक्रं च चतुरश्रं च त्र्यश्रा द्वादशराशयः।  
भवेयुः पङ्कजदलनिभा वा कथिता बुधैः ॥ ५.५५ ॥   
  

तद्बही रुचिरान्कुर्याच्चतुरान्कल्पशाखिनः।  
ललितान्रूढकुसुमान्फलपल्लवशोभितान् ॥ ५.५६ ॥   
  

जलजैः स्थलजैर्वापि सुमनोभिः समन्वितान्।  
हंससारसकारण्डशुकभ्रमरकोकिलैः ॥ ५.५७ ॥   
  

मयूरचक्रवाकाद्यैरारूढविटपानतान्।  
सर्वर्तुनिष्कृतिकरान्विलोचनमनोहरान् ॥ ५.५८ ॥   
  

तद्बहिः पार्थिवं कुर्यान्मण्डलं कृष्णकोणकम्।  
मण्डलानि तु तत्त्वज्ञो राश्यन्तान्येव कारयेत् ॥ ५.५९ ॥   
  

राशेरन्यत्र रचयेत्प्रमोहादन्यमण्डलम्।  
आवाह्य देवतामन्यामर्चयेदन्यदेवताम् ॥ ५.६० ॥   
  

उभाभ्यां लभते शापं मन्त्री तरलदुर्मतिः।  
कालात्मकस्य देवस्य राशिव्याप्तिमजानता ॥ ५.६१ ॥   
  

कृतं समस्तं व्यर्थं स्यादज्ञेन ज्ञानमानिना।  
तस्मात्सर्वप्रयत्नेन राशीन्साधिपतीन्क्रमात् ॥ ५.६२ ॥   
  

अवगम्यानुरूपाणि मण्डलानि च मान्यधीः।  
उपक्रमेदर्चयितुं होतुं वा सर्वदेवताः ॥ ५.६३ ॥   
  

रजांसि पञ्चवर्णानि पञ्चद्रव्यात्मकानि च।  
पीतशुक्लारुणशितिश्यामान्येतानि भूतशः ॥ ५.६४ ॥   
  

हारिद्रं स्याद्रजः पीतं तण्डुलं च सितं भवेत्।  
तथा दोषा रजःक्षारसंयुक्तं रक्तमुच्यते ॥ ५.६५ ॥   
  

कृष्णं दग्धपुलाकोत्थं श्यामं बिल्वदलादिजम्।  
सितेन रजसा कार्याः सीमा रेखा विपश्चिता ॥ ५.६६ ॥   
  

अङ्गुलोत्सेधविस्ताराः सर्वमण्डलकर्मसु।  
पीताः स्यात्कर्णिका रक्तशुक्लपीताश्च केसराः ॥ ५.६७ ॥   
  

दलान्यच्छान्यन्तरालं श्यामचूर्णेन पूरयेत्।  
सितरक्तासितैर्वर्णैर्वृत्तत्रयमुदीरितम् ॥ ५.६८ ॥   
  

नानावर्णविचित्रा स्युश्चित्राकाराश्च वीथयः।  
द्वारशोभोपशोभाश्राः सितरक्तनिशासिताः ॥ ५.६९ ॥   
  

राशिचक्रावशिष्टानि कोणानि श्रृणु यानि वै।  
  
पीठपादानि तानि स्युररुणान्यपि तानि वा।  
तत्तत्पादोक्तवर्णानि तत्तदाकारवन्ति वा ॥ ५.७० ॥   
  

अथवारुणानि च दलानि तथा  
  
दलसंधिरप्यसितरुग्भवति।  
  
असितारुणाच्छरजसा  
विहितान्यपि वर्तुलानि कथयन्त्यपरे ॥ ५.७१ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे पञ्चमः पटलः ॥   
  
  
  
