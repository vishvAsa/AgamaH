+++
title = "१९"

+++
अथ एकोनविंशः पटलः ।  

अत्र गणवृत्तमात्रावृत्तच्छन्दोवृत्तानां लक्ष्यलक्षणोदाहरणभूताः श्लोका लिख्यन्ते ।  

सा जयति जगत्यम्बा लक्ष्मीः करुणाकटाक्षपरिपतनात् ।  
रक्षत्यभिमतविभवैर्या जनमार्या स्वपोष्यमिव ॥ १९-१ ॥ आर्या ।  

धान्यानि गोहिरण्यं क्षेत्रं राज्यं च विभवतुरगगजान् ।  
स्त्रीरत्नान्यपि पुष्यति यत्पदकमलस्मृतिर्लोके ॥ १९-२ ॥ प्राग्वत् ।  

वान्तो वह्न्यारूढो योजितवामाक्षिबिन्दुनादाढ्यः ।  
मनुरुदितः खलु लक्ष्म्या जपपथ्याशु सिद्ध्यै स्यात् ॥ १९-३ ॥ पथ्या ।  

शक्त्याद्यन्तपुटस्थः श्रीहृत्सञ्ज्ञस्तु मन्त्रराजोऽयम् ।  
ध्यानेन गुरुमुखाप्तः फलदो गाथासमोऽन्यस्मात् ॥ १९-४ ॥ पथ्यागाथा ।  

विष्णुर्नाम मुनिः स्याच्छन्दस्तज्जागतं तथा दैवम् ।  
लक्ष्मीर्हि भुवनवन्द्या कथितास्याङ्गानि वक्ष्यामि ॥ १९-५ ॥ प्राग्वत् ।  

ॐ लक्ष्म्यै हृदयाय नमः । ॐ श्रियै शिरसे ठठ । ॐ देवजुष्टायै शिखायै वषट् । ॐ मायायै कवचाय हुम् । ॐ श्रीं हुं फट् अस्त्राय फट् । ॐ हं सः । अनेन दशदिग्बन्धः ।  

दीक्षां प्राप्य तु विद्यां गृह्णीयात् फाल्गुने तु फल्गुन्याम् ।  
इष्टेऽपि तिथिमुहूर्ते निजजन्मर्क्षादिपथ्येऽह्नि ॥ १९-६ ॥ मुखपथ्या ।  

उत्तरपदसंस्थेऽर्के स्नातः सितगन्धमाल्यनववसनः ।  
आर्यामपि गजवदनं देशिकमिष्ट्वा मनुं जपतु ॥ १९-७ ॥ इयमप्यार्या ।  

प्राग् जपतु नदीतीरे बिल्वे च गिरौ मुकुन्दशिवगृहयोः ।  
लक्षं पृथगथ कथितं ध्यानविधानेन तां यजतु ॥ १९-८ ॥  

भूसरसिजमध्यस्थो मेरुः पृथुकर्णिकास्य भवति तथा ।  
पर्यन्तकनकशिखरान् केसरजालान् विभावयतु ॥ १९-९ ॥  

तस्य तु कमलस्यासौ संविश्य तु मध्यदेशमतिरुचिरम् ।  
ऋज्वायततनुरचलः संयतचित्तः स्वयं भवति ॥ १९-१० ॥  

पद्मं सहस्रपत्रं नाभेरर्वाक् तु मिहिरशतरुचिरम् ।  
ध्यायेत् तारककर्णिकमत्र तदरुणं तु शक्त्यर्णम् ॥ १९-११ ॥  

हृत्पद्मेऽष्टदलाढ्ये स्मरेत् तु माबीजमार्द्रकनकनिभम् ।  
दशशतपत्त्रमथाब्जं भ्रूमध्ये शक्तिबीजमपि ॥ १९-१२ ॥  

मूर्ध्न्यब्जे शतपत्त्रे सबिन्दुकुम्भं च टान्तमतिधवलम् ।  
स्मरतु सुधाप्लववर्षावर्गाग् (?) वक्त्राम्बुजं तदपि ॥ १९-१३ ॥  

प्रथमकमले तु शक्तिं घण्टास्वनतुलितरुचिररवमधुराम् ।  
जपतु मनसैव हृदयगपङ्कजसौषुम्नमार्गान्तम् ॥ १९-१४ ॥ एते त्वार्याविशेषाः ।  

हृत्पद्मे श्रीबीजं दीपनिभं शक्तिनादसम्भिन्नम् ।  
उपरि ततोऽपि च पथ्यां प्राप्य सुषुम्नां व्रजेद् बिन्दुम् ॥ १९-१५ ॥ इयमपि पथ्या ।  

भ्रूमध्यान्मूर्धाब्जं ब्रह्मपथे शक्तिनादसम्भिन्नाम् ।  
गगनशशाङ्कसरोजं तां गमयेच्चेतनां लक्ष्मीम् ॥ १९-१६ ॥  

चैतन्यात्मानन्दां ब्रह्मपथाधो हृदब्जमानीताम् ।  
परमसुधामृतपूरैः प्लावितमूर्तिं हृदि ध्यायेत् ॥ १९-१७ ॥  

पौनःपुन्येनैनां मूलगशक्तिं सुधापथं नीत्वा ।  
हृदयमथापि च नीतामूर्ध्वगतिं हृद्गतां नित्याम् ॥ १९-१८ ॥  

इत्थं प्रोक्ते योगे निष्कलसञ्ज्ञे यदि स्थिरं चित्तम् ।  
जपति च तन्मनसा चेत् पश्यति सर्वं स सर्वज्ञः ॥ १९-१९ ॥  

शास्त्राण्यस्याभान्ति च धान्यधनैश्वर्यसम्पदोऽपि स्युः ।  
वशयति चाखिललोकं श्रीहृदयस्यैवमभ्यासात् ॥ १९-२० ॥  

अत्र हि सकलध्यानं वक्ष्ये बहिरन्तरङ्गयजनयुतम् ।  
गन्धादिबाह्यविभवैर्मानससिद्धैस्तु तैरपि च ॥ १९-२१ ॥ आर्येयम् ।  

क्षीराम्भोधेर्मध्यस्थमण्डपं पद्मवनपरिस्तीर्णम् ।  
मुखविपुलार्थास्रावैर्निधिभिर्ध्यायेच्च हैरण्यम् ॥ १९-२२ ॥ मुखविपुला ।  

वैदूर्यसञ्चिततलं चारुचतुर्द्वारतोरणोपेतम् ।  
यं शोभयन्ति दूत्योऽपि रुचिरवदना जघनविपुलाः ॥ १९-२३ ॥ जघनविपुला ।  

मौक्तिकमरतकमणिभिः स्तम्भाश्चित्रा वितानकानि तथा ।  
कोणानि तस्य चत्वारि स्फटिकमणिभित्तिरत्नपर्यन्तम् ॥ १९-२४ ॥ अपरा जघनविपुला ।  

सौगन्धिकचलवनगन्धपारिजातादिपुष्परेणुवहाः ।  
वान्ति स्म मन्दमलयाद्रिमारुताः सुखमहाविपुलाः ॥ १९-२५ ॥ महाविपुला ।  

घनसारकालसारैर्हिमाम्बुकाश्मीरचन्दनोपहितैः ।  
पङ्कैः परिमलितान्ता धूपैश्च दिशोऽत्र मुखचपलाः ॥ १९-२६ ॥ मुखचपला ।  

अथ मण्डपस्य मध्ये स्मरेत् तु माहेन्द्रमण्डलं दिव्यम् ।  
तन्मध्ये पीठपद्मं यथा स्वभाभिर्महाचपला ॥ १९-२७ ॥ महाचपला ।  

मधुरं वीणारणितं सानकपणवा नदन्ति चाप्यस्मिन् ।  
पथ्या गीतिरजस्रं समतालमिताक्षरं मृदङ्गमपि ॥ १९-२८ ॥ पथ्यागीतिः ।  

श्रुतिमधुरा विपुला गीतिः किन्नरजा तथैव मधुपानाम् ।  
कलकण्ठकोकिलानां स्वनेन सहितं विभाव्यते यत्र ॥ १९-२९ ॥ विपुलागीतिः ।  

शक्तिं शेषमथावनिपीठे पद्मं च संस्मरतु ।  
अनलरवीन्द्वधिपतयो विधिविष्णुशिवोपगीतार्थाः ॥ १९-३० ॥ उपगीतिः ।  

पद्माष्टपत्रशक्तीः कान्तिः पुष्टिद्युतिधृतिकीर्तिमतीः (?) ।  
तुष्टिश्च शान्तिरासामार्था गीताः स्वनामतो हृदयात् ॥ १९-३१ ॥ आर्यागीतिः ।  

प्राच्यां तु वासुदेवः पत्रे सङ्कर्षणोऽथ याम्ये भवति ।  
वारुण्यां प्रद्युम्नो ह्यनिरुद्धाख्यश्च वित्तनाथेऽभिहितः ॥ १९-३२ ॥  

ते शङ्खचक्रहस्ताः पीताम्बरदिव्यमाल्यगन्धाभरणाः ।  
नीलसितारुणपिङ्गाः प्रभया श्रीवत्सवक्षसः कौस्तुभिनः ॥ १९-३३ ॥  

ऐरावतोऽथ कुमुदो वामनसञ्ज्ञोऽथ सार्वभौमोऽपि गजः ।  
कोणदलेषु सिताङ्गाः सामृतकलशाश्च ते चतुर्दन्तयुताः ॥ १९-३४ ॥  

ऋद्धिः सरस्वती स्यात् स्वस्तिः प्रीतिः क्षमा रतिः सिद्धिरुची ।  
दूत्योऽष्टदिक्षु कथिता माल्याम्बरगन्धभूषणव्यजनकराः ॥ १९-३५ ॥  

अथ भुवनेशान् क्रमशः सायुधपरिवारवाहनान् शक्रमुखान् ।  
पञ्चम्यां यजतु वृतौ प्रागेवाङ्गानि केसराग्रेषु यजेत् ॥ १९-३६ ॥  

द्वारे वलाकिनीं प्राग् दूतीं वनमालिकाह्वयां याम्यगताम् ।  
पश्चाद् बिभीषिकाख्यामुत्तरतः शाङ्करी यजेद् द्वारि तथा ॥ १९-३७ ॥  

खड्गं च वेत्रयष्टिं तत्र दधत्यस्तु वामनास्ताः सुदृशः ।  
स्वाभरणालङ्काराः श्यामलशुक्लातिशोणमधुपिङ्गरुचः ॥ १९-३८ ॥  

धर्मार्थकाममोक्षाः कोणचतुष्केषु दिव्यमाल्याभरणाः ।  
ध्येयाः पुरुषाकाराः सर्वे स्वार्थाभिरूपगुणवेषधराः ॥ १९-३९ ॥  

आवाहयेदथैनां खाम्बुरुहेन्दोः श्रियं प्रभाजालमयीम् ।  
हृदये वा बहिरब्जे  

ॐ एह्येहि देवि! कमले! जगन्मातर्जगत्पतेः ।  
वक्षःस्थलादिहैव त्वं भक्तस्य मम वृद्धये ॥ १९-४० ॥  

गृहाण पूजां प्रकृतां यथाविभवभाविताम् ।  
मन्त्रेणानेन सम्पुटं विधिना ॥ १९-४१ ॥  

मूलाङ्गपूरितार्घ्यस्तेनात्मस्थानसाधनावोक्षणतः ।  
शोध्यं स्यात् प्लुतमन्त्रैश्चेद् बेरं पुष्पशोभनतः स्नापनतः ॥ १९-४२ ॥  

हृदयेनार्घ्यं दद्यात् पाद्याचमनमस्त्रतोऽङ्गमनुमूलजपात् ।  
स्नानं वसनाभरणे गन्धादीन् पञ्च चापि हृन्मूलयुतम् ॥ १९-४३ ॥  

घृतपायसं तु ससितं नैवेद्यं शुद्धमोदनं घृतमिलितम् ।  
स्वादुफलैरुपदंशैर्घृतसिद्धैर्मोदकैस्तथा मधुररसैः ॥ १९-४४ ॥  

शीतलमम्बु सगन्धं दत्त्वा हस्तावसेकतो मुखवासम् ।  
जुहुयाच्चाग्नौ विधिवद्धुत्वाग्निमुखं तथाङ्गमूलाज्यहुतैः ॥ १९-४५ ॥  

जात्युत्पलानि तुलसी वासन्ती मल्लिका च कुब्जाख्यसहाः ।  
नन्द्यावर्तकदमनकमरुवकमालूरनागपुन्नागशीफाः ॥ १९-४६ ॥  

वन्यानि वा सुगन्धैर्युक्त्या पुष्पाणि यानि शुक्लानि तथा ।  
त्यक्त्वा द्रोणं लक्ष्म्याः प्रीत्यै प्रभवति चेत्थमार्यागीतिः ॥ १९-४७ ॥  

[एता आर्यागीतयः ।  

अजमजरममरमेकं भक्त्या विष्णुं प्रणम्य तु श्रीविषयाम् ।  
आर्यागीतां तनुयादिति पथ्यामर्चनां चतुर्वर्गाप्त्यै ॥ १९-४८ ॥  

[पथ्यार्यागीतिः ।  

श्रियमाप्तुमिच्छुरिह चेत् स साधको जपतु सततमपि मनसि मनुम् ।  
विपुलां त्यजन् विषयसङ्गतिं धिया भाजनं भवति कमलायाः ॥ १९-४९ ॥  

[विपुलार्यागीतिः ।  

सितवस्त्रपुष्पगन्धस्तु नित्यहोमी च मन्त्रजपयजनपरः ।  
धर्मेण योऽर्थवान् सत्यधीर्भवेत् पदमखिलविभवसम्प्राप्तेः ॥ १९-५० ॥  

[विपुलाचपलार्यागीतिः ॥  

इति गणवृत्ताधिकारः ।  

स्त्रीणामपि चैष सिध्यति क्षिप्रं भक्तिविशेषसेवया ।  
राज्ञां जयदोऽरिघातनैर्वैतालीयकुलानि तोषयेत् ॥ १९-५१ ॥ वैतालीयम् ।  

धवलाम्बरगन्धभूषितः कृतपुण्याहविशेषमङ्गले ।  
भवने कृतविप्रभोजने सितमब्जं विलिखेत् सपीठकम् ॥ १९-५२ ॥  

कमले विनिधाय पावकं चतुरश्रेऽप्यथ वाग्निकुण्डके ।  
प्रकृताग्निमुखेऽथ तद्धृदि श्रियमावाह्य जुहोतु साधनैः ॥ १९-५३ ॥ प्राग्वत् ।  

श्रीसूक्तजपं च तत्र कुर्युरौपच्छन्दसिकीं द्विजा विशिष्टाः ।  
वेदांश्चतुरस्तथा जपेयुः सर्वे तेऽत्र कमण्डलुं दधानाः ॥ १९-५४ ॥ औपच्छन्दसिकम् ।  

बिल्वैः कमलैश्च शुक्लपुष्पैर्लाजैः साक्षतगन्धधूपदीपैः ।  
सम्पूज्य तु पावकं च लक्ष्मीमौपच्छन्दसिकं लभेत् सर्वम् ॥ १९-५५ ॥ प्राग्वत् ।  

बिल्वफलैर्वा सितपद्मैरर्थार्थी जुहुयाद् घृतमिश्रैः ।  
आपातलिकामपि लक्ष्मीं चिरतरमात्मकुले निदधाति ॥ १९-५६ ॥ आपातलिका ।  

कुमुदोत्पलकुब्जकैर्हुतं वस्त्रलाभमधिकं तनोति तत् ।  
परमान्नहुतेन सर्पिषा प्राच्यवृत्तिमभियान्ति तं श्रियः ॥ १९-५७ ॥ प्राच्यवृत्तिः ।  

पलाशसमिधां हुताद् भवेदतिमेधा कुसुमैश्च तद्भवैः ।  
घृतेन सह दौर्वहोमतश्चिरमायुस्तदुदीच्यवृत्तिकम् ॥ १९-५८ ॥ उदीच्यवृत्तिः ।  

हविष्यभुगथार्धवत्सरं जपेत् प्रतिदिनं श्रियं यजन् ।  
स राज्यपदवीमियाच्छ्रियं व्रजेन्न यदि चारुहासिनीम् ॥ १९-५९ ॥ चारुहासिनी ।  

धवलतण्डुलैः क्षीरमिश्रितैर्घृअतमधुप्लुतैः स्यात् तथान्नवान् ।  
भगदिने सरलपुष्पहोमतः श्रियमुपैति भुवनेऽपरान्तिकाम् ॥ १९-६० ॥ अपरान्तिका ।  

क्रुद्धस्य पुरो जपतु स्वैक्यं ध्यायन् शान्तिं व्रजतीहासौ ।  
राज्ञस्तु पुरः प्रजपन् मन्त्रं मात्रासमकं सुहृदं कुर्यात् ॥ १९-६१ ॥ मात्रासमकम् ।  

वीक्ष्य जपेद् यं वशयति तं तं हि वानवासिकमपि मृगयूथम् ।  
यदि दुस्स्वप्नं हरति हि काल्यं स्नानजपाद्यैश्चरति च बिल्वम् ॥ १९-६२ ॥ वानवासिकम् ।  

दौस्थ्यं हरति तथा विश्लोकं दुर्नयकलहकृतानपि दोषान् ।  
पीडामपि महतीं रिपुजातां होमः सितकमलाज्यसमेतः ॥ १९-६३ ॥ विश्लोकः ।  

यदि वाञ्छति नृपसममैश्वर्यं राज्यं स्वयमिह परिपा(तुपो ? तुं वा) ।  
तद्दशशतदिनजपहोमाभ्यां राज्यं श्रियमपि लभते चित्राम् ॥ १९-६४ ॥ चित्रा ।  

षट्त्रिंशच्च शतत्रययुक्तं बिल्वैधांसि फलानि दलानि ।  
जुहुयाद् वा विभवैरुपचित्रां त्रैषवणं महतीं श्रियमेयात् ॥ १९-६५ ॥ उपचित्रा ।  

तत्कालेषु घृतान्नहुतं स्यात् सक्षीरं द्विजभोजनयुक्तम् ।  
उपचित्रापचितिर्निशि कार्या वाञ्छति चेन्नृपतित्वमुपैति ॥ १९-६६ ॥ प्राग्वत् ।  

विधिना पूरितकलशं स्पृष्ट्वा मन्त्रं जपतु च तद्गतलक्ष्मीम् ।  
इष्ट्वा क्षोणीपतिरभिषिक्तः पादाकुलकं भूमिमुपेयात् ॥ १९-६७ ॥ पादाकुलकम् ।  

दत्त्वा द्रविणपशूनपि होत्रे भूषणवसनैर्वाहनधान्यैः ।  
अभिमतदनैरपि विप्रांस्तानिष्ट्वा नचिरात् साधयतीष्टम् ॥ १९-६८ ॥ प्राग्वत् ।  

क्षीरोदतनये! राज्ञः प्रसीदाम्बाभिकाङ्क्षितम् ।  
श्रीकुम्भेनाभिषिक्तोऽसौ श्रीमान् भूयाच्छतं समाः ॥ १९-६९ ॥  

इति देवीं विज्ञापयेत् ।  

अथ शुभनवगृहविलिखितसरसिजविनिहितनवघटजलमितनवमणिः ।  
सवसनपरिमलकुसुमकमभियज कृतमनुजपहुतमुदयति सवितरि ॥ १९-७० ॥ गीत्यार्या ।  

नृपवरमपि परमपि नरमभिगुणपरहितसुरवरगुरुनुतिरतिमिह ।  
स्नपनकपरमिति यदि कृतमथ खलु चलधृतिमपि भुवि जयमुपगमयति ॥ १९-७१ ॥  
[चलधृतिरित्यन्ये ।  

शालिदूर्वाबिल्वपद्मोत्पलदशपुष्पतिलमाषकुशचतुःक्षीरवृक्षाक्षतान् प्रक्षिप्य ब्रह्मकूर्चं मुक्ताजालैरलङ्कृत्यात्मानं च शुक्लाम्बराद्यैः कलशे श्रियमावाह्यायुतमष्टोत्तरसहस्रं वा मूलं जपित्वा विष्णोर्महतीं पूजां कृत्वा देवीदेवौ सहितावभिष्टौति ।  

जयजय नखमुखविदलितदितिसुत! जयजय विमथितजलनिधिवरभवे! ।  
जयजय धृतजलभवरथचरणक! जयजय सरसिजदृशि कृतनिलयने ! ॥ १९-७२ ॥ चूलिका ।  

प्रणमत मधुभिदमशरणशरणदमनुपममतिगुणमगणितगुणमिह ।  
विश्वात्मानं यन्तं सन्तः पश्यन्त्यन्तः स्वात्मज्योतिः ॥ १९-७३ ॥ सौम्या ।  

लक्ष्मीं देवीं पद्मावासां क्षीराम्भोधेर्जातां वन्दे ।  
अभिनवसरसिजदलरुचिपदयुगमिह तव भगवति! भवतु च मम हृदि ॥ १९-७४ ॥ प्राग्वत् ।  

इति नुतिमन्ते कृत्वा धनानि गुरवे च विभवतो दत्त्वा ।  
स्वाभिमतमैश्वर्याद्यं प्रभवति नचिरादसङ्ख्यातम् ॥ १९-७५ ॥  

अथ चतुरश्रे गेहे चारुचतुर्द्वारतोरणोपेते ।  
फलकुसुमाद्यैश्चित्रे हुतविधिरिह सर्वशान्तिकरः ॥ १९-७६ ॥  

स्वस्तिश्रीसूक्ताभ्यां जपेच्चतुर्दिक्षु धवलकमलसमैः ।  
जुहुयाद् बिल्वैः सघृतैर्मध्यमदिवसेऽर्धरात्रेऽपि ॥ १९-७७ ॥  

घृतमपि तद्दशभागं हरये हुत्वा तु भोजयेद् विप्रान् ।  
जलतर्पणमपि कुर्यात् प्रतिदिवसं मासमात्रमितम् ॥ १९-७८ ॥  

स भवति सुभगः श्रीमाञ्छमिताखिललोकविप्लवाबाधः ।  
कुसुममनेनालब्धं गन्धं वा यस्य दीयते वशयेत् ॥ १९-७९ ॥  

अमृतगते त्वथ वायौ सुप्तजनस्यानिलं पिबेत् सजपः ।  
वशयति च स्वललाटे दहनपुरे शक्तिबीजमरुणाभम् ॥ १९-८० ॥  

सहदेवीं परिशुद्धाद् देशात् सङ्गृह्य मन्त्रितां बहुशः ।  
शिरसि भुजे वा कलयेद् रणवादवनेषु विजयमीयात् ॥ १९-८१ ॥  

सितपक्षे पञ्चम्यामेकादश्यां तथासिते ललनाम् ।  
वशयेत् सजपमुपेत्य नृपमपि पुरुषं तथान्यजनम् ॥ १९-८२ ॥  

लिखतु सरोजं गन्धैः शाक्तैः क्रमशोऽष्टषोडशच्छदनम् ।  
रागदलं बहिरस्माद् वितानसङ्ख्यच्छदं ततोऽपि बहिः ॥ १९-८३ ॥  
[आर्याविशेषाः ।  

गणच्छन्दोमात्राच्छन्दोवृत्ताधिकारः ।  

अथानुष्टभि ।  

कर्णिकागतं लिखेत रक्ष्यमष्ट तद्दलेषु ।  
साधिवह्निनेत्रदण्डमन्तिमं समानमेव ॥ १९-८४ ॥ समानी ।  

षोडशच्छदेष्वथास्य मूलमन्त्रमालिखेत् ।  
रागसङ्ख्यपत्रकेषु पाशमङ्कुशं क्रमेण ॥ १९-८५ ॥ प्राग्वत् ।  

मातृकाक्षराण्यथोऽष्टवर्णकामशक्तिभिश्च ।  
माजपार्णतारकांश्च तद्बहिः क्रमाल्लिखेत् ॥ १९-८६ ॥  

तद्धिरण्यताम्रनालवेष्टितं गुलीकृतं तु ।  
पद्मपट्टतन्तुना च हेमवेष्टितं क्रियेत् ॥ १९-८७ ॥ प्राग्वत् ।  

सरोजमण्डलेऽथ तां विचिन्त्य पूजितां धिया ।  
श्रियं सहैव विष्णुना प्रमाणबुद्धिरुद्वहेत् ॥ १९-८८ ॥ प्रमाणी ।  

लक्ष्मीकरमायुष्करमेतज्जयचक्रं त्विह ।  
रक्षाधनसम्पत्क्षितिपुत्रादिवितानं खलु ॥ १९-८९ ॥ वितानम् ।  

निखिलारातिजयार्थं गुणकोणेऽनलकुण्डे ।  
मणिचित्रे सविताने श्रियमावाह्य तु कृष्णाम् ॥ १९-९० ॥ मणिचित्रा ।  

शरखड्गादिभिरस्त्रैर्बहिरास्तीर्य तु वह्नौ ।  
जुहुयादक्षसमिद्भिर्नवराजीघृतसेकम् ॥ १९-९१ ॥ प्राग्वत् ।  

रूषितोऽरिं प्रतितिष्ठन् रिपुसञ्ज्ञापुटसंस्थम् ।  
मनुमुच्चार्य हनाभ्यां कवचास्त्राग्नियुवत्या ॥ १९-९२ ॥ प्राग्वत् ।  

अपिपिष्टायुधपक्वैः परमान्नेन च हुत्वा ।  
विजयेदिन्द्र इवारीनपि मासात् किमुताब्दात् ॥ १९-९२ ॥ प्राग्वत् ।  

इति ह श्रीहृदयाख्यः कथितः कल्पकवृक्षः ।  
त्रिजगत्सारमणिर्वा भजतां चिन्तितदोहः ॥ १९-९३ ॥  

इति श्रीमदीशानशिवगुरुदेवपद्धतौ तन्त्रसारे श्रीहृदयाख्य एकोनविंशः पटलः ॥ १९ ॥  
