+++
title = "२०"

+++
अथ विंशः पटलः ।  

वक्ष्ये वितानमादितः श्रीबीजसिद्धिसाधनम् ।  
धर्मार्थकाममोक्षदमंहोवितानमोचनम् ॥ २०-१ ॥ वितानम् ।  

लक्षत्रयं जले स्थितः पद्माक्षमालया जपेत् ।  
तद्वज्जलाभिषेचितो मासत्रयाद् धनी भवेत् ॥ २०-२ ॥ प्राग्वत् ।  

यो नियुतानि दिनादौ त्रीणि जपेच्छ्रियमिष्ट्वा ।  
विष्णुगृहेऽपि च बिल्वे चित्रपदां श्रियमायात् ॥ २०-३ ॥ चित्रपदा ।  

अपुरश्चर्ययाप्येष भजतां धनधान्यादीन् ।  
नित्यमावहतीत्यस्माच्छ्रियो बीजमनुवक्त्रम् ॥ २०-४ ॥ वक्त्रम् ।  

छन्दोऽस्य भवति श्रीस्तु मुनिः स्यान्मङ्कणो नाम्ना ।  
देवता चापि लक्ष्मीः स्याज्जपध्यानार्चनैः सिध्येत् ॥ २०-५ ॥ इदमपि वक्त्रम् ।  

अङ्गानि चास्य पञ्च स्युः स्वीयजातियुतान्यन्ते ।  

महाश्रिये महाविद्युत्प्रभे! ठठ । श्रिये देवि! यजे स्वाहा । गौरी! महाबले! बन्ध! बन्ध ठठ । धृतिः स्वाहा । हुं महाकाये! पद्महस्ते! हुं फट् ।  

अन्येऽन्यथा वदन्तीह  

श्रिये ठठ । श्रीं फट् । श्रीं नमः । श्रिये प्रसीद नमः । श्रीः फट् ।  

मार्गमेकं भजेदाभ्याम् ॥ २०-६ ॥ एतदपि वक्त्रम् ।  

दीक्षां प्राप्य गुरोराप्तमन्त्रः श्रीसाधनाय तु ।  
कृतनित्यक्रियः स्वीये पथ्यावक्त्रादिसंयमी ॥ २०-७ ॥ पथ्यावक्त्रम् ।  

शुक्लमाल्याम्बरादिकः शस्ते देशे वसन् रम्ये ।  
प्राङ्मुखोदङ्मुखोऽथवा विपरीतं तु यद् वर्ज्यम् ॥ २०-८ ॥ विपरीतपथ्यावक्त्रम् ।  

रौक्ममैन्द्रमभिनवं मण्डपं हृद्गतं ध्यायेत् ।  
हेमवप्रं तु परितश्चपलावक्त्रशोभाढ्यम् ॥ २०-९ ॥ चपलावक्त्रम् ।  

दूतिकास्तु पुरोदिताः पद्माक्षविपुलाननाः ।  
द्वारेष्वथ वलाकिनीमुखास्ताः पूजयेत् क्रमात् ॥ २०-१० ॥ विपुलावक्त्रम् ।  

प्रदीपपालीकलशैस्तथा चैवाष्टमङ्गलैः ।  
स्रग्दामशोभाविपुलैर्मण्डलं तदलं शुभम् ॥ २०-११ ॥ भकारविपुला ।  

सिंहासनं तस्य मध्ये सुवर्णमणिभासुरम् ।  
सिताम्बुजं केसराढ्यं विपुला कर्णिका परा ॥ २०-१२ ॥ रविपुला ।  

तत्पद्मदिग्दलगतान् वासुदेवादिकान् यजेत् ।  
प्रोक्तवर्णायुधधरानम्भोजविपुलेक्षणान् ॥ २०-१३ ॥ नविपुला ।  

कोणच्छदस्थान् पूर्ववद् गजान् गुग्गुलुपूर्वकान् ।  
चतुर्विषाणाढ्यान् सितान् विपुलाङ्गान् यजेत् ततः ॥ २०-१४ ॥  

ते गुग्गुलुगुरण्डदमकशलयः ।  

सौवर्णसौधकलशैः शिरस्युत्क्षिप्तपुष्कराः ।  
सिञ्चन्ति तेऽमृतजलैर्विपुलानन्दनां तु माम् ॥ २०-१५ ॥ नविपुला ।  

ततः श्रियं च जगतां मातरं पूर्ववद् धिया ।  
समग्ररूपविभवां कर्णिकायां स्मरेदिमाम् ॥ २०-१६ ॥ प्राग्वत् ।  

दोर्भिश्चतुर्भिस्तामूर्ध्वे पुण्डरीकद्वयीधराम् ।  
वराभयाढ्यां वामादिविपुलां तेजसासमाम् ॥ २०-१७ ॥ इयमपि विपुला ।  

नवपद्मान्तराभासां हेमाम्भोजनिभाननाम् ।  
सितगन्धाम्बरां माल्यैर्युतां विपुलतेजसम् ॥ २०-१८ ॥ विपुला ।  

सुवर्णवर्णामुत्तुङ्ग  
चारुपी(न?वर) पयोधरयुगलाम् ।  
शरदखिलेन्दुबिम्बकमलकोमलमुखीम्  
अखिलभुवनजनवन्दितपङ्कजपदचतुरूर्ध्वाम् ॥ २०-१९ ॥ पदचतुरूर्ध्वा ।  

करमिततनुमध्यां  
विकसितकुवलयकमलाक्षीम् ।  
अलिकुलरुचिरुचिरचिहुरभरबन्धां  
स्मरति यदि निजहृ(ति?दि) स भवति गतसकलपीडः ॥ २०-२० ॥ आपीडः ।  

निधियुगमथ लक्ष्म्याः  
पदकमलमनुजलभवाह्वम् ।  
अनवरतवमदलघुमणिवसुधारं  
स्मरतु स निजवपुरलमधिकधननिचयपूर्णम् ॥ २०-२१ ॥ प्राग्वत् ।  

ध्यायेद् यदि सकृदपि  
लभ्यं धनमिह किमपि भवति ।  
नित्यं यजति च जपहुतविधिपर इह  
प्रत्यादिशदिव धनपतिमिव धनमधिगमयति ॥ २०-२२ ॥ प्रत्यापीडः ।  

संसाधयति हि लक्ष्मीं  
नग्नो न विशतु जलमपि निद्राम् ।  
नेयादशुचिरवनितलशयनमथासौ  
तैलार्द्रिततनुर्न चरति किमपि न मलचितदेहः ॥ २०-२३ ॥ प्रत्यापीड एव ।  

तिलरसलवणप्रत्यक्षसेवां  
वैकुण्ठं चापि वर्जयेत् ।  
कमलमपि बिल्वं शीर्ष्णा  
पदा च नसंस्पृशेत्सरसिजभवं बीजं नाद्यान्न भिनत्ति कुसुममञ्जरीम् ॥ २०-२४ ॥  
[* मञ्जरी ।  

नच्छिन्द्यात् तृणमपरं च धरां न लिखेद् वृथा  
न च मुखे रजनीमनुलेपयेद् ।  
पञ्चम्यामपि सप्तम्यां  
भगदिने च लवणामलकाम्ललवलीः परिवर्जयेत् ॥ २०-२५ ॥ लवली ।  

स्नातोऽनुपहतशुचिधवलाम्बरकुसुमगन्धधारी  
प्रातर्लक्ष्मीपुष्पशिराः ।  
भक्षः स्याद् वचनैः सर्वं जनम-  
नुगृह्णन् हृदयङ्गमैः प्रीत्येवामृतधाराभिः ॥ २०-२६ ॥ अमृतधारा ।  


भुजगतिथिशुक्रवारयोः ।  
बिल्वफलसहितपायसभुग्  
लभतेऽच्छपर्वणि कुलोद्गतां श्रियम् ॥ २०-२७ ॥ उद्गता ।  

सघृतौदनेन च घृतेन  
सितसरसिजैः सपायसैः ।  
बैल्वपत्रफलसौरभकै-  
रयुतैर्हुतैः स लभतेऽचिराच्छ्रियम् ॥ २०-२८ ॥ सौरभकम् ।  

अभिषेचयेदथ जपेच्च  
यजतु स च सूक्तकैः श्रियः ।  
हुतविधिमपि पदशस्तनुतां  
ललितां विभूतिमचिरेण सोऽनुश्रुते ॥ २०-२९ ॥ ललिता ।  

नन्द्यावर्तकपुण्डरीककुब्जकपुष्पै-  
रुदिते सवितरि यो जुहोति नित्यम् ।  
जपति च दशशतकं  
प्रचुपितबहुधनपशुभिः स सुखी स्यात् ॥ २०-३० ॥ उपस्थितप्रचुपितम् ।  

चतुर्हस्तिविधानम् ।  

युद्धाहालले नमो फ वा श्रीशे नमः (?) ।  
ऋष्याद्यं च पुरोदितं समानमिह स्यात्  
प्रतिवासरमपि वर्धमानभक्तिः ।  
गलमितसलिलगतस्त्रिनियुतमनुमिह यः  
प्रजपति धनमिह विपुलं लभतेऽसौ ॥ २०-३१ ॥ वर्धमानम् ।  

श्रीरेखाविधानम् ।  

हृद्ब्रह्माथ विषं मही जलं च सदीर्घं  
नयनान्वितभृगुवर्णमन्ततोऽन्यैः ।  

स्वाहान्तदशार्णको मनुः  
श्रियमिह जनयति जपशुद्धविराड् यः ॥ २०-३२ ॥ शुद्धविराट् ।  

ऋषिरस्य तु दक्ष इतीरितः  
सा च विराट् कथिता ह्युपचित्रा ।  
कमला कमलोदरवासिनी  
दैवतमक्षरलक्षमुपास्या ॥ २०-३३ ॥ उपचित्रकम् ।  

देव्यै नमः । पद्मिन्यै नमः । विष्णुपत्न्यै नमः । वरदायै नमः । कमलरूपायै नमः ।  

पञ्चविधाङ्गमनूनि यथावत् क्रमपठितानि पुरेव विधानम् ।  
नित्यमिमां तु भजेत् तु नरो यः श्रियमचिराल्लभते द्रुतमध्याम् ॥ २०-३४ ॥ द्रुतमध्या ।  

आढ्यतमः स भवेदिह बिल्वैः सरसिरुहैरपि वायुतशो यः ।  
षष्टिदिनानि ततो द्विगुणं वाप्यनलमुखे जुहुयाच्च जपेत् तम् ॥ २०-३५ ॥ प्राग्वत् ।  

कमलां भजते दिनशो यो ध्यानपरो यजनेन च होमैः ।  
उदितव्रतधारणनित्यो वेगवतीं स जहात्यधनार्तिम् ॥ २०-३६ ॥ वेगवती ।  

शुक्लैः कुसुमैर्यथोपलब्धैर्नन्द्यावर्तसितोत्पलाम्बुजाद्यैः ।  
नित्यं जुहुयात् सहस्रसङ्ख्यं स स्याद् भद्रविराडिवार्थनाथः ॥ २०-३७ ॥ भद्रविराट् ।  

गुलदुग्धगव्यसितपद्मैर्बिल्वफलैः पयोन्नघृतमिश्रैः ।  
जुहुयात् त्रिमासमरिसेनां केतुमतीं जयेदपि तथोर्वीम् ॥ २०-३८ ॥ केतुमती ।  

कमलावासिन्यधिकारः ।  

इह तन्त्रविशेषसमीरिता निगदिता मनवः खलु ये श्रियः ।  
भजतां समकर्मफलोदयं ननु भवन्ति यथा हरिणप्लुतम् ॥ २०-३९ ॥ हरिणप्लुतम् ।  

इति सरसिजवासिनीमनूनां निगदितमेकतरं तु साधयेद् यः ।  
प्रथयति कुलमस्य तं च लक्ष्मीर्गृहगतकल्पलतेव पुष्पिताग्रा ॥ २०-४० ॥ पुष्पिताग्रा ।  

इति श्रीमदीशानशिवगुरुदेवपद्धतौ तन्त्रसारे चतुर्हस्त्यादिपटलो विंशति(तम)ः ॥ २० ॥  
