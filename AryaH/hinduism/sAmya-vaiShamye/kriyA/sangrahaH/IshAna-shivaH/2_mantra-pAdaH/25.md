+++
title = "२५"

+++
अथ पञ्चविंशः पटलः ।  

श्रोत्रं ते युगलं साक्षः श्वेतो लाङ्गलिसंस्थितः ।  
काणर्पीर्श्वं सकर्णोऽग्निः साक्षी श्वेतश्च किं पदम् ॥ २५-१ ॥  

स्वपिषीति भयं शब्दो मेऽन्ते स्यात् समुपस्थितम् ।  

शडि यक्यं फयक्यं हाटन्मे भगवति यफ श ठठ ।  

मन्त्रोऽयं वनदुर्गायाः स सप्तत्रिंशदक्षरः ॥ २५-२ ॥  

अत्यारण्याह्वयोऽस्यर्षिरत्यनुष्टुप् च कीर्तिता ।  
छन्दः स्याद् वनदुर्गैव देवता सकलेश्वरी ॥ २५-३ ॥  

ऋतुयुगभोगिभिर्वसुरसैश्चतुरः क्रमशः  
प्रमितनिजार्णकैस्तु रचयेत् पृथगङ्गमनून् ।  
षडपि च जातिभिर्वपुषि तान् पृथगर्णगणान्  
पुनरपि विन्यसेत् स्वहृदयादिषडङ्गमतः ॥ २५-४ ॥  

द्विचरणसन्धयो दश गुदं भगपार्श्वयुगा-  
न्युदरहृदौ स्तनौ गलमथांसयुगं भुजयोः ।  
षडपि च सन्धयो वदनघोणदृशः श्रवणा-  
विति ह पृथग् भ्रुवोश्च निदधातु च केऽर्णगणम् ॥ २५-५ ॥  

गुरुवरदीक्षितो जपतु लक्षमसौ विधिवत्  
तिलचरुगोघृतैरयुतमग्निमुखे जुहुयात् ।  
प्रतिदिवसं यजेदपि जपेच्च गुरौ शिवयोः  
स भवति भक्तिमान् यदि हरावपि सिद्धिमियात् ॥ २५-६ ॥  

मन्त्रोद्धाराद्यधिकारः ।  

अथ धृतौ-  

ध्यायेदुद्यानं कुसुमितलतावेल्लितोन्मत्तभृङ्ग  
नानापुष्पाढ्यैर्हिमगिरितटे कल्पवृक्षैरुपेतम् ।  
तन्मध्ये पीठं नवमणिमयं सिंहपादं च दिव्यं  
रक्तं त्रत्राब्जं स्मितवसुदलं कर्णिकाकेसराढ्यम् ॥ २५-७ ॥ कुसुमितलतावेल्लितम् ।  

तत्र वज्रासनाख्यं तदासनस्वाख्यया यजेत् ।  
प्रकृतिं त्रिगुणैर्बिम्बं मूर्तिभिः पङ्कजं तथा ॥ २५-८ ॥  

किञ्जल्केष्वङ्गैर्वृतिरथ ततः शक्तिभिः स्याद् दलाग्रे-  
ष्वार्याद्याश्चक्रं दरशरधनुःखेटखड्गान् दधत्यः ।  
रक्तालेपाढ्याः करधृतगुणाश्चापरासृक्कपाला  
रक्ताङ्ग्यः सर्वा बहिरथ वृती मातृभिर्लोकपालैः ॥ २५-९ ॥ प्राग्वत् ।  

आर्या दुर्गा तथा भद्रा भद्रकाली तथाम्बिका ।  
क्षेम्या च वेदगर्भा चाप्यष्टमी क्षेमकारिका ॥ २५-१० ॥  

नमोन्तमेताः स्वाख्याभिरिष्ट्वाथावाहयेच्छिवाम् ।  
तत्पद्मकर्णिकामध्ये चित्रे बेरेऽथ वा स्थले ॥ २५-११ ॥  

जलजफलके शार्ङ्गं तर्जन्या वामतोऽन्यत्र चक्रं  
त्वसिमपि शरं वा शूलं दोर्भिर्बिभ्रतीं चाङ्गलेखाम् ।  
मरतकरुचिं सिंहस्थां देवीं रक्तगन्धाम्बराद्यैः  
कटकमकुटैस्त्र्यक्षां हाराद्यैर्भूषितां नौमि दुर्गाम् ॥ २५-१२ ॥ अङ्गलेखा ।  

एवं रूपां जयाद्यर्थी रक्षाभ्यर्थी च पूजयेत् ।  
श्रीकामो राज्यकामो वा वक्ष्यमाणस्वरूपिणीम् ॥ २५-१३ ॥  

कनकरुचिरां हेमाब्जासीनां शङ्खचक्रे दधाना-  
मभयवरदां शुक्लाकल्पां तां दिव्यरूपां त्रिणेत्राम् ।  
कनकमणिभिर्मुक्ताहाराद्यैर्भूषितां चारुमौलौ  
धृतशशिकलां दुर्गां वन्देऽहं कन्यकाबृन्दमध्ये ॥ २५-१४ ॥ प्राग्वत् ।  

अनयोर्मार्गयोरेकमाश्रित्याराधयेच्छिवाम् ।  
प्राङ्कणादौ रवेर्बिम्बाद् द्वादशान्ताद् गृहादिषु ॥ २५-१५ ॥  

मूलेनावाह्य चाप्यङ्गैरर्ध्याद्यैरुपचारकैः ।  
बहिर्दिक्षु यजेदष्टौ शङ्खादीन्यायुधक्रमात् ॥ २५-१६ ॥  

मातॄरष्टौ च लोकेशान् तेषामस्त्रावृतिं तथा ।  
निर्माल्यधारिणीमैशे सिंहिकां चाभिपूजयेत् ॥ २५-१७ ॥  

एवं सम्पूज्य होमान्तमशक्तौ मनसापि वा ।  
जपन् ध्यायन् महादुर्गां सर्वान् कामानवाप्नुयात् ॥ २५-१८ ॥  

पूजाधिकारः ।  

अथ वा शत्रुसैन्यादिनिग्रहे परमेश्वरीम् ।  

अतिधृतौ-  

शङ्खं चर्म धनुः कपालमुसले मुष्टिं गदामङ्कुशं  
चक्रं खड्गशरौ त्रिशूलकुलिशप्रासाग्निपाशान् भुजैः ।  
त्र्यक्षां तां दधतीं स्मरेद् घननिभां व्याघ्राजिनात्ताम्बरां  
सिंहस्थामहिभूषणां रिपुवधे शार्दूलविक्रीडिताम् ॥ २५-१९ ॥ शार्दूलविक्रीडितम् ।  

अथवा-  

सिंहस्थां कथितास्त्रषोडशभुजां विद्युत्प्रभाभीषणां  
रक्ताकल्पभुजङ्गहारवलयां त्र्यक्षां कुमारीगणैः ।  
सन्नद्धां विविधायुधैः परिवृतां दुर्गां तथा मातृभि-  
र्ध्यायेत् तां कुपितां महासुरवधे शस्त्रास्त्रधारामुचम् ॥ २५-२० ॥  

ध्यात्वैनां तु यजन् यथाभिलषितं यो वेदलक्षं जपे-  
द्धुत्वा व्रीहितिलाज्यदुग्धचरुभिर्मन्त्रोऽस्य सिध्येत् ततः ।  
उद्दिश्यापि जुहोति वा दशशतं येनायुतं वार्बुदं  
लक्षं वापि समीहितं तदखिलं प्राप्नोति भक्तः स चेत् ॥ २५-२१ ॥  

स्वैक्यं शूलकरां स्मरन् जपतु तां संस्पृश्य सर्वामयां-  
स्तर्जन्या शमयेत् तु नाभिसलिले विन्देदभीष्टं जपेत् ।  
राजीजर्तिलगव्यबिल्वसमिधां होमो ह्यपस्मारहृ-  
च्छुङ्गोपेतवटैधसामपि हुताद् व्याधिग्रहादीन् हरेत् ॥ २५-२२ ॥  

रविवारादिकं शस्तं सर्वेषां काम्यकर्मणाम् ।  
नवन्या आ चतुर्दश्यां प्रारभेत् क्रूरकर्म यत् ॥ २५-२३ ॥  

तीक्ष्णाज्यायुतहोमसाधितशरैस्त्रिंशद्भिरस्तैः पृथक्  
शत्रूणां पृतना प्रयाति विलयं भीत्या दिशो विद्रुता ।  

तद्वत् प्राक्पटलोदितेन विधिना संसाधिताः शर्कराः  
शत्रूणां नवदुर्गयापि शिबिरं प्रोच्चाटयेयुर्ध्रुवम् ॥ २५-२४ ॥  

उच्चाटोऽश्विदलैः स्वयं निपतितैर्हुत्वाङ्घ्रिपांसुप्लुतैः  
स्तम्भस्तत्कुसुमैः समिद्भिरपि च स्यादर्धरात्रे मृतिः ।  
तत्कॢप्तां प्रतिमां रिपोः सुनिहितप्राणां पुनः खण्डितां  
हुत्वा कृष्णचतुर्दशीनिशि तथा काकारिरक्तार्दिताम् ॥ २५-२५ ॥  

यद्वा नित्यसमिद्भिराज्यमिलितं हुत्वेभशान्तिर्भवेत्  
तत्पुष्पैर्मधुरार्दितैस्तु करिणो वश्या भवन्ति ध्रुवम् ।  
मत्तास्तच्छदनैश्च गव्यमसकृत्सम्मन्त्र्य तां मार्जयेद्  
रक्षेत् पायसगव्यतण्डुलघृतैर्नित्याहुताद् वर्धयेत् ॥ २५-२६ ॥  

छित्वा ब्रह्मतरोरूर्ध्वं त्यक्त्वाधोंशं तु पञ्चधा ।  
तत्रैव भित्त्वा तुल्यांशं क्रमादाशासु पञ्चसु ॥ २५-२७ ॥  

पातयित्वा तु पुण्यर्क्षे शङ्खं चक्रं च नन्दकम् ।  
शार्ङ्गं गदां च कृत्वांशैः पञ्चगव्यघटेषु तान् ॥ २५-२८ ॥  

संस्थाप्य कुण्डाद् बाह्ये तु यथा दिक्षु क्रमात् पृथक् ।  
प्रतिकुण्डं सहस्रं तु हुत्वाज्यं गव्यमेव च ॥ २५-२९ ॥  

प्रत्याहुत्येषु सम्पात्य स्पृष्ट्वा तावज्जपेन्मनुम् ।  
निखनेद् ग्रामगेहादेः सर्वरक्षाकरं भवेत् ॥ २५-३० ॥  

अथ कृतौ-  

साध्याख्यार्णैर्विदर्भं लिखतु मनुममुं पत्रे रविदिने  
चक्री मृत्पुत्तलीके हृदि निशि निहितं स्ष्टष्ट्वा जपतु तम् ।  
सप्ताहं वा त्रिसन्ध्यं मदनपरवशामिष्टा सुवदना-  
माकर्षेदेष पुंसामपि विधिरुदितस्तुल्यो वशकरः ॥ २५-३१ ॥ सुवदना ।  

पद्मैर्हुत्वा नरेन्द्रं वशयति खलु विप्रं वा समधुरैः  
कल्हारैर्वश्यमन्यं सलवणमधुना ग्रामं च नगरम् ।  
जातीभिर्दूर्वयायुर्घृतमधुकमलैरर्थं च लभते  
दध्ना पुष्टिं तु धान्यैरपि पशुपयसा धान्यानि च पशून् ॥ २५-३२ ॥ प्राग्वत् ।  

प्राङ्गणेऽर्कवारके दिनेशमण्डलं लिखेद् रजोऽवभासि  
तस्य मध्यतोऽम्बुजं वसुच्छदः सकेसरं सकर्णिकं च ।  
द्वादशारकं षडश्रबाह्यतस्तु सङ्ङ्कृतिप्रसङ्ख्यनेमि  
मातुलप्रभावृतं तु वत्सरात्मकं समानवृत्तमेव ॥ २५-३३ ॥ वृत्तम् ।  

प्रोक्तमण्डलेऽनलं निधाय मुष्टिदर्भकैः परिस्तृतेऽथ  
बाणखड्गवेष्टितेऽस्य पूर्वतस्तथा यजेच्छिवां जुहोतु ।  
आज्यलाजपायसैरनित्यकैर्यथार्हकं सहस्रकं च  
लोहिताङ्गपिण्डकैः समन्त्रकं बलिं क्षिपेद् बहिर्दिशासु ॥ २५-३४ ॥ प्राग्वत् ।  

तावज्जपेत् कुमारीश्च ब्राह्मणान् भोजयेदपि ।  
सम्पूज्य हेमवसनैर्दत्त्वाचार्याय दक्षिणाम् ॥ २५-३५ ॥  

अभयं प्रार्थयेद् देवीमग्निं विप्रान् कुमारिकाः ।  
ग्रहरोगादिशान्तिं वा यद् यदिष्टं तदाप्नुयात् ॥ २५-३६ ॥  

रविवारं समारभ्य सप्ताहं पक्षमेव वा ।  
हुत्वैवं विजयी राजा स्यादापब्भ्यो विमुच्यते ॥ २५-३७ ॥  

एकाक्षान्तोऽम्बुमान् दीर्घः सानन्ता पृथिवी ततः ।  
चण्डदूर्गापदान्ते यैर्हृदयान्तो बलैर्मनुः ॥ २५-३८ ॥  

त्रैलोहीं सुविहितां तु वा कनकजां कृत्वा शुभा मुद्रिकाः  
हुत्वाज्यं दशगुणं सहस्रमथ वा लक्षं तु सम्पातिताम् ।  
तां गव्ये विनिहितां जपेदपि तथा सम्पूजितां धारयन्  
दीर्घायुर्बहुधनो भवेदपि रणे मत्तेभविक्रीडितः ॥ २५-३९ ॥ मत्तेभविक्रीडितम् ।  

हैमाद्यं कलशमहितं तु कमले भद्राह्वये पूरितं  
तीर्थाद्भिः कुसुमगन्धहेममणिभिः सर्वैः फलैरौषधैः ।  
अर्धास्ते दिनकरे सजागरजपो रात्रौ दिनेशोदये  
तत्स्नानाद् विगतकल्मषो गतरुजः श्रीमान् स जीवेच्चिरम् ॥ २५-४० ॥ प्राग्वत् ।  

प्रोक्तेऽस्मिंश्चाभिषेके यजति विधिवन्मुद्रिका साधने वा  
देवीमावाह्य तस्मिन् सवृतिसहितां चेशकोणादिबाह्ये ।  

क्षेत्रेशस्कन्दशास्तॄनपि गणपतिं कन्यकाश्चैव विप्रा-  
निष्ट्वा भोज्यैश्च वस्त्रैः कनकमणिभिश्चित्रमालाक्षताद्यैः ॥ २५-४१ ॥ चित्रमाला ।  

अथ प्रकृतौ-  

उत्तानाम्रैः पयोक्तैर्ज्वरमुपशमयेच्चापमृत्युं गलूची-  
र्हुत्वा बिल्वं समूलं शकलफलसमित्पल्लवैः स्यात् समृद्धिः ।  
न्यग्रोधाश्वत्थनित्याखदिरकसमिधां चायुधैः सैन्यभङ्गः  
शुक्रां ध्यायन् सुपीतां कनकसरसिजस्रग्धरां वारुणां ताम् ॥ २५-४२ ॥ स्रग्धरा ।  

स्नात्वोपोष्यैकरात्रं तदयुतं तद्दशांशं शतं वा  
हुत्वा रक्तान्नपिण्डैर्बलिमपि विकिरेन्निस्स्वपेच्चापि रात्रौ ।  
ॐ । छित्वा तु संशयं देवि! सर्वज्ञे! सर्वसाक्षिणि! ।  
सत्यं दर्शय मे स्वप्ने स्वयमागत्य चेप्सितम् ॥ २५-४३ ॥  

नमः स्वप्नदुर्गायै ।  

इत्थं सम्प्रार्थ्य देवीं शुभमपि परमं यत् त्रिकालानुबद्धं  
पश्येत् स्वप्नेऽर्थजातं विधिरयमुदितः स्वप्नदुर्गाभिधेयः ।  
न्यग्रोधाधो रजन्यामरुणवटसमिद्धोमतो मासमात्राद्  
यक्षीं पश्येत् समृद्ध्यै नवकनकनिभां चिन्तयेच्चण्डिकां ताम् ॥ २५-४४ ॥  

वश्याकृष्टौ च रक्तां ज्वलदनलनिभां मारणे पीतवर्णां  
स्तम्भे द्वेषे च धूम्रामथ विषहरणे शुक्लवर्णां तु मुक्तौ ॥ २५-४५ ॥  

अथ वा सर्वकृत्येषु श्यामां सवरदाभयाम् ।  
सशङ्खचक्रां तिष्ठन्तीं महिषोपरि चिन्तयेत् ॥ २५-४६ ॥  

दुर्गामन्त्रं जपेद् यस्तमिह बहुविधाः पीडयेयुर्भ्रमाद्या-  
स्तच्छान्त्यै मातृकाब्जैः कमल(?)लिपिविधिना भद्रके न्यस्तकुम्भैः ।  
युक्तैर्लिख्यौषधीभिः सहफलकुसुमैर्हेमरत्नाष्टगन्धै-  
र्लिप्यर्णे शक्तिरुद्रैर्गगनसरसिजात् पूरितैश्चाभिषिञ्चेत् ॥ २५-४७ ॥  

हुत्वा तैर्न्यासमन्त्रैर्धृततिलचरुभिर्गव्यलाजैस्तदाज्यं  
गव्यं सम्पात्य रक्षां क्षिपति च कलशेष्वेषु तन्न्यासनद्धम् ।  

आद्यैः क्षान्तैश्च सिञ्चेत् क्रमपरिपठितैरायुरारोग्यलक्ष्मी-  
र्विन्देन्नश्यन्ति विघ्नग्रहगदविपदः साधयेदप्यभीष्टान् ॥ २५-४८ ॥  

वनदुर्गाधिकारः ।  

कालः खं साक्ष्यथोमज्जा स्यान्मर्दनिपदं मनुः ।  
ठद्वयान्तोऽष्टवर्णोऽयं दुर्गाहृदयसञ्ज्ञितः ॥ २५-४९ ॥  

ॐ महिषहिंसिके नमः । महिषशत्रो! शार्वि! हुं फट् ठठ । महिषं हेषय हेषय । हुं महिषं हन हन देवि! । हुं महिषसूदनि! फट् ।  

अङ्गानीमानि पञ्च स्वैर्जातिभिः सह कल्पयेत् ।  
ऋषिः स्याच्छाकवत्साख्यश्छन्दः प्रकृतिरुच्यते ॥ २५-५० ॥  

दुर्गैव देवता स्वार्णलक्षाभ्यासेन सिध्यति ।  
कृष्णाष्टम्यामुपोष्याथ नवम्यादि जपेदिमम् ॥ २५-५१ ॥  

जलभवखेटके धनुरपि गदां दधतीं भुजैः शिवां  
रथपदनन्दकौ शरमथाङ्कुशकमरुणाम्बरादिकाम् ।  
मरकतरोचिषं त्रिणयनां मकुटादिविभूषितां स्मरे-  
न्महिषशिरोगतां महिषमर्दनिकामखिलार्थसिद्धिदाम् ॥ २५-५२ ॥ सिद्धिदा ।  

लब्ध्वा मन्त्रं गुरोः स्नातः शस्तदेशाश्रयाशनः ।  
निर्वर्त्य सन्ध्यं पूजार्थं तद्गृहद्वारपान् यजेत् ॥ २५-५३ ॥  

तद् यथा-दुर्गापरिवारेभ्यो नम इति सर्वतः । क्षेत्रपालाय नमः । चण्डिकायै नमः । अम्बिकायै नमः । वास्तुपुरुषाय नमः । इत्युभयतः । द्वारश्रियै नम इत्यूर्ध्वोदुम्बरे ।  

नाराचमस्त्रं क्षिप्त्वान्तः प्रविश्यासीन आसने ।  
कृतात्मशुद्धिर्न्यस्ताङ्गः स्वमूलाङ्गार्घ्यशोधितैः ॥ २५-५४ ॥  

द्रव्यैर्गणेशं च गुरुं यजेदप्यासनादिकम् ।  

ॐ सम्प्रकृतये नमः इत्यधो भूमेः । ॐ वं वज्रासनाय नम इति सिंहासनम् । ॐ अम् आर्यायै । ॐ ऋं प्रलयायै । ॐ ॠ महाप्रलयायै । ॐ एं सृष्ट्यै नम इति सिंहपादचतुष्टयम् ।  

सत्त्वं रजस्तमः कन्दनालपद्मानि नामभिः ॥ २५-५५ ॥  

सूर्यसोमाग्निबिम्बानि कहरीशान् दलादिकान् ।  
अङ्गानि केसराग्रेषु दलाग्रेष्वथ मध्यतः ॥ २५-५६ ॥  

प्रभां मायां जयां सूक्ष्मां विशुद्धां चापि नन्दिनीम् ।  
सुप्रभां विजयां सर्वसिद्धिदां चाप्यनुक्रमात् ॥ २५-५७ ॥  

दीर्घस्वरादिकं चेष्ट्वा,  

ॐ वज्रनखदंष्ट्रायुधाय महासिंहाय नमः इति तत्कर्णिकोपरि ।  

ततो यथोक्तरूपाढ्यां दुर्गामावाह्य मूलतः ।  
शस्तोपचारैरभ्यर्च्य बहिरावरणान् यजेत् ॥ २५-५८ ॥  

तद् यथा-दुर्गायै वरवर्णिन्यै आर्यायै कनकप्रभायै कृत्तिकायै अभयप्रदायै कनकायै सुरूपिण्यै ।  

दीर्घस्वरादिकाश्चैता पीठबाह्ये नमोन्तकम् ।  
व्युत्क्रमेणार्चयेद् द्वारकोणाशास्वायुधाष्टकम् ॥ २५-५९ ॥  

याद्यष्टार्णादिकं चेष्ट्वा वीथ्यां विघ्नं सरस्वतीम् ।  
मातॄर्गुरून् गुहं चैव दिक्ष्वथैशेषु सिंहिकाम् ॥ २५-६० ॥  

निर्माल्यधारिणीः पूज्यास्ततो लोकाधिपाः क्रमात् ।  
काल्याद्या द्वन्द्वशः पूज्या बाह्ये द्वारचतुष्टये ॥ २५-६१ ॥  

कालीं करालीं वरदां मदिरां विन्ध्यवासिनीम् ।  
सुप्रभां सिंहवक्त्रां चाप्यष्टमीं दैत्यमर्दिनीम् ॥ २५-६२ ॥  

इष्ट्वैवं परिवारैः स्वैर्होमान्तमुपचारकैः ।  
द्वादशान्ते हृदब्जे वा ततो देवीं विसर्जयेत् ॥ २५-६३ ॥  

पूजाधिकारः ।  

तिलघृतपायसैः सकलवश्यकरं कमलैः श्रियं जयं  
विषसमिदूषणैः स्नपितराजिघृतैर्हवनादरेर्मृतिम् ।  
द्विजकुसुमैर्लभेत कुलपुष्टिमनित्यकजेर्जयेदरीन्  
घृतसितसर्षपैर्गदहरं सहितैर्हरितालिकाङ्कुरैः ॥ २५-६४ ॥ प्राग्वत् ।  

दुर्गाहृदयाधिकारः ।  

ज्वलपदवीप्सितादुपरि शूलिनि दुष्टपदे ग्रहान्वित-  
स्तदनु च पारबाणमथोऽस्त्रगिति त्रिदशाक्षरो मनुः ।  

ॐ शूलिनि! दुर्गे! हुं फट्! ॐ शूलिनि! वरदायै हुं फट् । ॐ शूलिनि! विन्ध्यवासिनि! हुं फट्! ॐ शूलिन्यसुरमर्दिनि! युद्धप्रिये! त्रासय त्रासय हुं फट् । ॐ शूलिनि ! देवसिद्धपूजिते! नन्दिनि! रक्ष रक्ष महायोगेश्वरि! हुं फट् ।  

इति ह तदङ्गकैर्भवति दीर्घतमा मुनिरुत्तरा ककुप्  
स्वयमथ शूलिनी यदधिदैवतमक्षरलक्षकं जपेत् ॥ २५-६५ ॥  

गुरुमुखलब्धमनुर्नियताशनवाङ् नदीपतिसङ्गमे  
त्वपरमुखेऽथ शिवेऽप्यथवा वनमञ्जरीसुरभौ गिरौ ।  
जपतु यजेदपि तां हरिपीठगतेऽम्बुजेऽङ्गवृतिर्भवेद्  
वसुदलशक्तिवृतिस्त्वथ हेतिवृतिर्दिशामधिपैर्वृतिः ॥ २५-६६ ॥ वनमञ्जरी ।  

तत्र वज्रासनाख्य तदासनं स्वाख्यया यजेत् ।  
प्रकृतिं त्रिगुणैर्बिम्बमूर्तिभिः पङ्कजं तथा ॥ २५-६७ ॥  

ॐ दुर्गायै, ॐ वरदायै, ॐ विन्ध्यवासिन्यै, ॐ असुरमर्दिन्यै, ॐ युद्धप्रियायै, ॐ देवसिद्धपूजितायै, ॐ नन्दिन्यै, ॐ महायोगेश्वर्यै इत्यष्ट शक्तयः ।  

अरिदरखड्गगदाशरकार्मुकशूलपाशकरां शिवां  
शतमखनीलरुचिं मुकुटादिविभूषणैः समलङ्कृताम् ।  
अयुगदृशं सुमुखीं मृगराजगतां लसत्कनकाम्बरां  
स्मरतु जपादिषु तामथवा सचतुर्भुजां कनकप्रभाम् ॥ २५-६८ ॥ प्राग्वत् ।  

देवीमेवंविधां ध्यात्वा हृदयाद् वार्कमण्डलात् ।  
मूलेनावाह्य चाङ्गैः स्वैरुपचारैस्तु पूजयेत् ॥ २५-६९ ॥  

देव्याश्चतुर्दिशं दूतीश्चतस्रः पीठगा यजेत् ।  
पीतां शङ्खारिगदिनीमुद्यतैककरां जयाम् ॥ २५-७० ॥  

पाशदण्डधरां याम्ये सस्फोटां विजयां सिताम् ।  
सुभद्रां पश्चिमे श्यामां शङ्खाद्यष्टभुजान्विताम् ॥ २५-७१ ॥  

शूलकात्यायनीं शुक्लां धृतकुम्भद्वयामृताम् ।  
सिञ्चन्तीममृताम्भोभिर्देवीं कुम्भपरिच्युतैः ॥ २५-७२ ॥  

निर्माल्यधारिणीमैशे सिंहिकां चाभिपूजयेत् ।  

अथाकृतौ-  

नित्यविधानतस्तु कुसुमैः सुगन्धवरधूपदीपचरुभि-  
र्भक्तिभरावनम्रशिरसा प्रणम्य कुरुते स्म पूजनविधिम् ।  
मद्रकगीतवाद्यमधुरैश्च नृत्तबलिभिः शिवाचरणयो-  
र्यस्त्विह साधयेन्मनुमिमं न तस्य भुवनेऽस्ति वस्त्वसुलभम् ॥ २५-७३ ॥ मद्रकम् ।  

पूजाधिकारः ।  

उत्कृतिलक्षकं जपति चेज्जगत् स निखिलं वशे स्म कुरुते  
यक्षपिशाचभूतभुजगानभीष्टमिह कारयेद् वचनतः ।  
मत्तगजाश्वयोधबहुलं च सैन्यमपि वारयेद् युधि जयेद्  
यत्र निधिर्निधानमवनौ स पश्यति सुखेन तच्च लभते ॥ २५-७४ ॥ प्राग्वत् ।  

स्वैक्यतः शूलिनीं ध्यात्वा स्वस्थावेशो भवेज्जपात् ॥ २५-७५ ॥  

विषग्रहामयादींश्च मोचयेद् दर्शनादपि ।  
सिताम्बरे लिखेद् देवीं दुर्गां साष्टभुजायुधाम् ॥ २५-७६ ॥  

वामनाभिर्जयाद्याभिर्युक्तां तां पूजयेज्जपेत् ।  
शीघ्रं सिध्यति मन्त्रोऽयमथ बाणेऽर्चयेदिमाम् ॥ २५-७७ ॥  

तद्द्वैवात् परसैन्यानामुच्चाटनकरं परम् ।  
स्वैक्यं ध्यानादिना शत्रुं जयेत् सम्मोहयेदपि ॥ २५-७८ ॥  

तिलराजीहुतात् सर्वान्मारयेच्चितिकानले ।  
तज्जपितं सिताश्मकुपितः क्षिपेत् कपिवयांसि कालयति त-  
ल्लब्धमनन खे पशुमयं निखातमपि सैन्यमार्गनिहितम् ।  
वत्सरहोमतः समधुरैस्तिलैर्भवति शक्तिमान् दशशतैः  
पिप्पलकेध्मकैस्तु वशयेज्जुहोत्यभिमतं लभेत् सघृतम् ॥ २५-७९ ॥ प्राग्वत् ।  

यथेह वनदुर्गाया विनियोगोऽनुकीर्तितः ॥ २५-८० ॥  

तुल्यो महिषमर्दिन्याः शूलिन्याश्चासु सम्मतः ।  

शूलिन्यधिकारः ।  

तारं दुर्गेद्वयं रक्त संवर्तोऽग्निठयुग्मकम् ॥ २५-८१ ॥  

ऋषिः स्यान्नारदश्छन्दो गायत्रं देवता स्वयम् ।  
खड्गदुर्गानिजार्णैः षडङ्गानि च यथाक्रमम् ॥ २५-८२ ॥  

पुरारिगिरिसङ्ख्यैस्तैः सर्वेणाप्यस्त्रमन्त्रतः ।  

अथ विकृतौ-  

अवतु सशङ्खचक्रमसिना त्रिशूलमपि या दधच्छ्रूतिभुजै-  
र्नवघननीलकान्तिररुणाथवा त्रिणनयना निसुम्भमथनी ।  
कनकविभूषणा भगवती पिशङ्गवरमाल्यगन्धवसना  
चटुलगतैर्यथाश्वललितमृगेन्द्रमधिरुह्य वो विच?यिनी ॥ २५-८३ ॥ अश्वललितम् ।  

मनुमुपलभ्य देशिकमुखान्निजैक्यमभिचिन्त्य तां जपेत् त-  
त्करितुरगाकुले युधि तथा भयेषु विषमेषु वादविषये ।  
स भवति निर्भयश्च विजयो यजेदधिगतामिमां प्रतिदिनं  
सितनवमीविशेषयजनाज्जपाच्च खचरोऽणिमादिगुणभाक् ॥ २५-८४ ॥ प्राग्वत् ।  

तिलाज्यसर्षपैर्हुत्वा लक्षं विद्याधरो भवेत् ॥ २५-८५ ॥  

मन्त्रितेष्वादिवेधेन पलायन्त्यरयो मृगाः ।  
चोरव्याध्यादिभिश्चासौ जपन् ध्यायन् न पीड्यते ॥ २५-८६ ॥  

निरावरणमेवैनां खड्गदुर्गां तु साधयेत् ॥ २५-८६� ॥  

इत्थं प्रोक्ता दुर्गामन्त्राः सकलविषगददुरितभयशमना  
यस्त्वेतेषामेकं वेष्टं विधियजनहवनमननजपपरः ।  
संसाध्यादौ भक्त्या युक्तः प्रतिदिवसमपि भजति यदिह शिवां  
मत्ताक्रीडा नित्यं लक्ष्मीः श्रयति खलु तमुपगतसुखविभवैः ॥ २५-८७ ॥ मत्ताक्रीडा ।  

इति श्रीमदीशानशिवगुरुदेवपद्धतौ तन्त्रसारे पञ्चविंशः पटलः ॥ २५ ॥  
