+++
title = "४५"

+++
अथ पञ्चचत्वारिंशः पटलः ।  

अथामयानां भैषज्यं लिख्यते पूर्वसंस्कृतम् ।  
नक्षत्रतिथिवारेषु दुष्टादुष्टेषु या रुजः ॥ ४५-१ ॥  

साध्यासाध्यास्तु विज्ञेया भिषग्भिर्वाथ मन्त्रिभिः ।  

सर्पेन्द्रवायुयमरुद्रशतोडुपूर्वा भौमासितार्कदिनविघ्नगुहा नवम्या ।  
नक्षत्रवारतिथयः कथिता निषिद्धा रोगोद्भवे फलति नैषु चिकित्सिताद्यम् ॥  

कृत्तिकायां रुजोत्पत्तौ पञ्चरात्रावधिर्भवेत् ॥ ४५-३ ॥  

तद्देवताग्निर्दध्यन्नं तस्मै तन्मन्त्रतः क्षिपेत् ।  
तत्तन्नक्षत्रदेवाय बलिद्रव्यैर्यथोदितैः ॥ ४५-४ ॥  

ताराद्येन स्वनाम्ना तु नमोन्तं प्रक्षिपेद् बलिम् ।  
रोहिण्यामपि पञ्चाहाद् व्याधेर्मोक्षः प्रजापतिः ॥ ४५-५ ॥  

देवतास्मै प्रदातव्यो गन्धमाल्यौदनैर्बलिः ।  
मृगशीर्षे तथा व्याधिरष्टरात्रं प्रवर्तते ॥ ४५-६ ॥  

सोमाय मुद्गमाषाभ्यामन्नेन च बलिं हरेत् ।  
आर्द्रायां दशरात्रं तु रुद्रार्थं पायसं बलिः ॥ ४५-७ ॥  

पुनर्वसावष्टरात्रं व्याधिस्तद्देवतादितिः ।  
पयोन्नं रक्तगन्धस्रगाज्ययुक्तं बलिं हरेत् ॥ ४५-८ ॥  

पुष्ये पञ्चदिनं व्याधिर्देवतास्य बृहस्पतिः ।  
गन्धमाल्यैश्च गन्धान्नं बलिं तस्मै तु निक्षिपेत् ॥ ४५-९ ॥  

आश्लेषा सर्पदेवत्या तस्यां व्याधिस्तु मृत्युदः ।  
तथापि होमदानाद्यैर्भिक्षान्नेन(?) बलिं हरेत् ॥ ४५-१० ॥  

मखा पित्र्याष्टरात्रं तु तिलमिश्रान्नतो बलिः ।  
पूर्वायास्त्वर्यमा दैवं गन्धमाल्यान्नतो बलिः ॥ ४५-११ ॥  

सप्ताहमुत्तरे व्याधिर्बलिः प्राग्वद् भगाय तु ।  
हस्ते सवितृदेवत्ये सप्ताहाद् वा त्रिसप्तभिः ॥ ४५-१२ ॥  

व्याधेर्मोक्षो हविष्यान्नं गन्धमाल्ययुतं बलिः ।  
चित्रा तु त्वष्ट्टदेवत्या साज्यान्नैः षड्दिनं बलिः ॥ ४५-१३ ॥  

पञ्चपञ्चदिनैः स्वातौ व्याधिमोक्षोऽथ वा मृतिः ।  
शुक्लान्नगन्धमाल्यैस्तु वायवे प्रक्षिपेद् बलिम् ॥ ४५-१४ ॥  

प्ं ३१५) विशाखासूनविंशत्या त्विन्द्राग्न्योः पूर्ववद् बलिः ।  
मैत्रे पक्षाद् घृतान्नाद्यं बलिः स्याद् रोगमुक्तये ॥ ४५-१५ ॥  

ज्येष्ठायामर्धमासाद् वा मोक्षः प्रायेण वा मृतिः ।  
दानाद्यैस्तु हविष्यान्नं बलिमिन्द्राय दापयेत् ॥ ४५-१६ ॥  

मूलायां वा नवाहोभिः प्राग्वन्निर्-ऋतये बलिः ।  
पूर्वाषाढेऽष्टदिवसैर्मासैर्मोक्षोऽथ वा मृतिः ॥ ४५-१७ ॥  

आपो वै देवतास्ताभ्यो धानाद्यैः कृसरं बलिः ।  
वैश्वदेवे सप्तरात्रान्मोक्षः स्यात् पायसं बलिः ॥ ४५-१८ ॥  

वैष्णवे वत्सरान्मोक्षो गन्धमाल्यान्नतो बलिः ।  
मासांस्त्रयोदश व्याधिर्धनिष्ठासु न मुञ्चति ॥ ४५-१९ ॥  

वसुभ्यो देवताभ्यस्तु घृतमुद्गौदनैर्बलिः ।  
शतभे पक्षतो मोक्षो मृतिर्वा दानहोमतः ॥ ४५-२० ॥  

देवतेज्या जलेशाय बलिं दद्यात् तु पायसम् ।  
पूर्वभाद्रपदे मोक्षो नास्ति दैवमजैकपात् ॥ ४५-२१ ॥  

दानाद्यैर्धातकीपुष्पै रक्तान्नेन बलिं हरेत् ।  
अष्टाविंशत्यहोरात्रैरुत्तराभाद्रभे रुजाः ॥ ४५-२२ ॥  

मोक्षस्तु गन्धमाल्यान्नैः स्यादहिर्बुध्नये बलिः ।  
मासान्मोक्षस्तु रेवत्यां पूष्णे गन्धादिभिर्बलिः ॥ ४५-२३ ॥  

अश्विन्यां पञ्चविंशाहादश्विन्योर्बलिरोदनम् ।  
भरणी यमदेवत्या तस्यां जीवति वा नवा ॥ ४५-२४ ॥  

तथापि होमदानाद्यैर्गन्धान्नाद्यैर्बलिं हरेत् ।  
अनिष्टवारनक्षत्रतिथियोगो मृतिप्रदः ॥ ४५-२५ ॥  

अभीष्टवारतिथिभिरिष्टभे विरुजोद्गमः ।  
देवद्विजेज्याहोमाद्यैर्जीवेन्मन्त्रजपादिभिः ॥ ४५-२६ ॥  

ज्वरभेदास्त्वष्टभिदां वातात् पित्तात् कफादपि ।  
सन्निपाताद् वातपित्ताद् वातश्लेष्मविमिश्रणात् ॥ ४५-२७ ॥  

श्लेष्मपित्ताच्चाभिघातादित्युक्तोऽष्टविधो ज्वरः ।  
जृम्भिकाशीतकम्पाश्च कट्यूर्वादिशिरोरुजा ॥ ४५-२८ ॥  

तिक्तास्यता तृषा कासो नेत्राश्रूणि च वातिके ।  
दाहमूर्छाप्रलापाश्च छर्द्यतीसारकभ्रमाः ॥ ४५-२९ ॥  

अतिदाहो ज्वरस्तृष्णा पैत्तिकज्वरलक्षणम् ।  
शीतोद्गमश्च विष्टम्भः स्तैमित्यं मधुरास्यता ॥ ४५-३० ॥  

हृल्लासमोहौ शीतं च कफज्वरगुणास्त्वमी ।  
असङ्गतप्रलापित्वं तृण्मूर्छाकूजनभ्रमाः ॥ ४५-३१ ॥  

पित्तास्रवमनं जिह्वाकार्कश्यं सान्निपातिके ।  
शिरोरुग्वमनं दाहो मोहः कण्ठस्य शुष्कता ॥ ४५-३२ ॥  

जृम्भरोमाञ्चतोदाश्च सन्धीनां वातपित्तजे ।  
कासपीनसविड्बन्धा भ्रमसन्धिशिरोरुजाः ॥ ४५-३३ ॥  

वमनं श्लेष्मणो जाड्यं लिङ्गानि श्लेष्मवातजे ।  
स्तम्भोऽङ्गानां तथा स्वेदो वमनं श्लेष्मपित्तयोः ॥ ४५-३४ ॥  

तिक्तास्यता च लिङ्गानि कफपित्तज्वरस्य वै ।  
अर्थपुत्रादिनाशाद् वा मन्त्रदेवादिशापतः ॥ ४५-३५ ॥  

अजीर्णादथवा क्षुद्रादभिघातज्वरो भवेत् ।  
स एव वातसंश्लेषादन्यो वा विषमज्वरः ॥ ४५-३६ ॥  

स सर्वदा वा रात्रौ वा दिवा वा विषमज्वरः ।  
कालातिपातेनार्वाग् वा नियमो नास्य विद्यते ॥ ४५-३७ ॥  

एकाहो नित्यनियमाद् द्वैहिको नियमान्तरः ।  
दिनद्वयमतीत्यायं ज्वरश्चातुर्थिको(?) मतः ॥ ४५-३८ ॥  

विषमज्वर एवैभिर्नामभिः पृथगीरितः ।  
वातिकाद्याश्चिकित्साभिर्दानैर्देवद्विजार्चनात् ॥ ४५-३९ ॥  

मन्त्रयन्त्रजपैर्होमैर्गच्छन्ति विषमज्वराः ।  
शीतज्वरा वैष्णवाः स्युरुष्णा माहेश्वरज्वराः ॥ ४५-४० ॥  

तेषामादौ तु रोगाणां दानैर्मन्त्रैस्तथा हुतैः ।  
बलिभिर्देवतेज्याभिः प्रतीकारो विधीयते ॥ ४५-४१ ॥  

उग्रं त्रिणेत्रं भसितावदातं भस्मायुधं वामवरप्रदानम् ।  
आताम्रमाल्यादिकमेकदंष्ट्रं ध्यायेज्ज्वरं पिङ्गजटाकिरीटम् ॥ ४५-४२ ॥  

ॐ लर्वज्वषपूटाश नमः ।  

अस्याङ्गानि स्वयं पञ्च देवता च ज्वरः स्वयम् ।  
पङ्क्तिश्छन्दो मुनिर्व्यासः कुर्याच्चानेन तर्पणम् ॥ ४५-४३ ॥  

ॐ ज्वरं तर्पयामि । ॐ शीतज्वरं तर्पयामि । ॐ वातज्वरं तर्पयामि । ॐ पित्तज्वरं तर्पयामि । ॐ श्लेष्मज्वरं तर्पयामि । ॐ सान्निपातज्वरं तर्पयामि । ॐ शिरोरोगज्वरं तर्पयामि । ॐ महाज्वरं तर्पयामि । ॐ सर्वज्वरं तर्पयामि । ॐ सर्वज्वरपार्षदांस्तर्पयामि ।  

इक्षुमूले पद्मपीठे ध्यात्वा सन्तं ज्वरं विभुम् ।  
लाजसक्तुविमिश्राद्भिः सन्ध्यारात्रिषु तर्पयेत् ॥ ४५-४४ ॥  

क्षिप्त्वा शूलबलिं चैव तर्पणाम्भश्च पात्रगम् ।  
आम्रमूले तु विसृजेत् त्रिदिनज्वरशान्तये ॥ ४५-४५ ॥  

ॐ हृदयान्ते भगवते त्रियूसाशां प्रतिहताय हुं फट् खे क्ष । पिशाचमध्या विश हुं फट् ठठ ।  

प्रस्थान्नपिण्डं कांस्ये तु निधायाज्यदधिप्लुतम् ।  
तस्मिन् मन्त्रेण शूलाख्यमावाह्येष्ट्वा शतं जपेत् ॥ ४५-४६ ॥  

दीपिकात्रितयं पिण्डे शूलाकारं तु विन्यसेत् ।  
तेन नीराजयेत् साध्यं रोगक्षुद्रग्रहापहम् ॥ ४५-४७ ॥  

शूलबलिप्रसङ्गेन कपालबलिश्च कथ्यते ।  

नवं शरावमापूर्य रक्तोदेनाढकोचितम् ।  
तन्मध्ये पिष्टजे दीपे ज्वालयेद् द्वादशाङ्गुले ॥ ४५-४८ ॥  

ध्यात्वा कपालं तं चेष्ट्वा जपित्वाष्टशतं मनुम् ।  

ॐ  

हृद् ब्रह्मा पार्श्वभूबीजो दीर्घो वायुर्विषं च हा ॥ ४५-४९ ॥  

मुद्रा य प्रें क्ष पालय हुं फट् ठठ ।  

अनेन साध्यं नीराज्य स्थापयेत् तच्चतुष्पथे ।  
कुबेराद्येन मन्त्रेण प्रोक्ताङ्गैः क्षीरसेचितैः ॥ ४५-५० ॥  

आम्रपर्णैर्दशशतैर्जुहुयाज्ज्वरशान्तये ।  

ॐ   

कुबेरं ते मुखं रुद्रं नन्दीमानन्दिमावह ॥ ४५-५१ ॥  

ज्वरं मृत्युं भयं घोरं ज्वरं जाशयते ज्वरम् ।  

ॐ स्वाहा । कुबेरादिमन्त्रः ।  

इक्षोर्मूले श्वेतपद्मे निविष्टः पद्मं बिभ्रच्छूलटङ्कौ कपालम् ।  
शुक्लाकल्पः स त्रिणेत्रः कृशाङ्गो भूतिश्वेतः सत्कपर्दो ज्वरः स्यात् ॥ ४५-५२ ॥  

एवंविधं महेश्वरज्वरं ध्वात्वेष्ट्वामुं मन्त्रं जपेत् । तारं च हृद्भगवते षुद्राश रुद्रज्वर कृतान्तरूपाय ह्रां ह्रीं ह्रूं फट् ।  

रुद्रोऽस्य देवताङ्गानि स्वार्णैर्जातिविभाजितैः ॥ ४५-५३ ॥  

शुद्धो निशि जपेल्लक्षं ज्वरं ध्यात्वा तु सिध्यति ।  
साध्यं क्षीरार्णवे पद्मे चन्द्रमण्डलमध्यगम् ॥ ४५-५४ ॥  

अन्वारभ्य जपेद् ध्यात्वा ज्वरमोक्षो भविष्यति ।  

ॐ भस्मा(शुढाश ? युधाय) विद्महे । एकदंष्ट्राय धीमहे । तन्नो ज्वरः प्रचोदयात् । इयं ज्वरगायत्री ।  

अनया जपितं भस्म विकिरेज्ज्वरशान्तये ॥ ४५-५५ ॥  

नमो षरत्नत्र शाशं हृदयमावर्तयिष्यामि । भो भो ज्वर शृणु हन गर्द छर्द सर्वज्वर चट वज्रपाणिराज्ञापयति । शिरो मुञ्च कण्ठं मुञ्च उरो मुञ्च हृदयं मुञ्च उदरं मुञ्च कटिं मुञ्च जङ्घे मुञ्च पादौ मुञ्च चण्डपाणिराज्ञापयति हुं फट् ठठ ।  

बुद्धाधिदैवतो मन्त्रो ह्यस्य प्रकृतिजापतः ।  
पृथग् गुल्गुलुदाहेन ज्वरो नश्यति धूपतः ॥ ४५-५६ ॥  

वृत्ते स्वरावृते कुम्भो भूगृहे ज्वरहा धृतः ।  

साध्यनामयुक्तः ।  

योऽसौ सरस्वतीतीरे अपुत्रो ब्राह्मणो मृतः ॥ ४५-५७ ॥  

तस्मै तिलोदकं दद्यान्मुञ्चेदैकाहिको ज्वरः ।  
प्रातरञ्जलिनानेन सकुशेन तिलोदकैः ॥ ४५-५८ ॥  

सरक्तपुष्पं सन्तर्प्य निर्यात्यैकाहिको ज्वरः ।  
सप्तकर्कटवेश्मोत्थमृदा शौचावशिष्टया ॥ ४५-५९ ॥  

कुर्यात् त्रिवासरं पुण्ड्रमेकान्तरविनाशनम् ।  
प्राचीना वसुरेखाः स्युः षड्रेखाश्चाप्युदङ्मुखाः ॥ ४५-६० ॥  

बाह्यविंशतिकोष्ठेऽन्त्यराजिष्वन्तर्भुवोऽक्षरम् ।  
साध्यनामावशिष्टेषु रेखाग्रेषु त्रिशूलयुक् ॥ ४५-६१ ॥  

यन्त्रं लिखित्वा सम्पूज्य पञ्चवर्णौदनैर्बलिम् ।  
बध्येच्चातुर्थिकश्चैव ज्वराभासश्च नश्यति ॥ ४५-६२ ॥  

ताराग्नियुक्तं पार्श्वभ्रूमध्यहृन्नाभिसन्धिषु ।  
विन्यस्य साध्यं शार्दूलं स्मृत्वा स्पृष्ट्वा च तत्त्वचः ॥ ४५-६३ ॥  

त्रिष्कृत्वस्तु हरेच्छुक्लमवर्माङ्गं च तं स्मरेत् ।  
ज्वरागमनवारेषु चातुर्थ्यज्वरशान्तये ॥ ४५-६४ ॥  

दक्षिणोदङ्मुखं लेख्यं षट्कोणं मध्यतारकम् ।  
तारस्य पार्श्वयोर्मांसं कोणेष्वग्निं च तद्बहिः ॥ ४५-६५ ॥  

कोणसन्धिष्वङ्कुशान् षड् लिखित्वाभ्यर्च्य तारकम् ।  
पाशाङ्कुशौ च प्रजपेत् सर्वज्वरहरं धृतम् ॥ ४५-६६ ॥  

हृदयान्ते भगवते षुद्राशबन्ध ज्वर हुं फट् ठठ ।  

अनेन सप्तकृत्वस्तु शिखाबन्धाज्ज्वरक्षयः ।  

ज्वरो बद्धो भवति ।  

तिन्त्रिणीवेष्टितं चूडाफलं शिरसि धारयेत् ॥ ४५-६७ ॥  

चातुर्थिकं हरेन्नो चेद् भृङ्गगुञ्जाभ्रकैः समैः ।  
सतैलं धूपयेद् वस्त्रच्छन्नं नश्यति स ज्वरः ॥ ४५-६८ ॥  

तक्रे घृते वा पिबतु वन्दाकं बिल्वसम्भवम् ।  
विषमज्वरनाशाय दानादीनपि कारयेत् ॥ ४५-६९ ॥  

प्राचीनोदीच्यरेखाभिर्नवभिर्विषकोष्ठके ।  
रेखाग्रतत्त्वशूले तु कोष्ठेषु वृतिषु क्षितौ ॥ ४५-७० ॥  

हारनीरप्रियाभानुसङ्ख्येषु क्रमशो लिखेत् ।  
वाय्वाद्यर्णान् कृष्णरक्तपीतशुक्लान् सबिन्दुकान् ॥ ४५-७१ ॥  

इष्ट्वा जपित्वा तस्मिंस्तु शयीत ज्वरशान्तये ।  
आख्याविदर्भं खं कुम्भे लिखेन्मध्ये तु तद्बलिः ॥ ४५-७२ ॥  

सार्काशाष्टदलाम्भोजं बाह्ये त्रिंशद्दलाम्बुजम् ।  
काद्यैः शान्ताक्षरैर्युक्तं तद्बाह्ये जलमण्डलम् ॥ ४५-७३ ॥  

यन्त्रं सञ्जीवनमिदं सर्वरक्षोज्वरापहम् ।  
मृत्युञ्जयपुटस्थं स्यान्नामजीवविदर्भितम् ॥ ४५-७४ ॥  

अन्त्यावृतं ततो वृत्तमाच्छाद्याष्टदलेष्वपि ।  
मृत्युञ्जयपुटं बाह्ये षोडशच्छदनाम्बुजे ॥ ४५-७५ ॥  

मृत्युञ्जयपुटेष्वाख्या बाह्येऽब्जं रागपत्रकम् ।  
काद्याः सदलगाः सान्ता बहिः शक्त्या वृतं तमः ॥ ४५-७६ ॥  

माबीजेन त्रिधावेष्ट्य यन्त्रं मृत्युञ्जयाह्वयम् ।  
विश्वरोगग्रहार्तीनां शमनं शिरसा धृतम् ॥ ४५-७७ ॥  

चतुरश्रस्य कोणेषु तारं शक्तिश्च मध्यगा ।  
शक्तौ नाम तद् यन्त्रं ज्वराभासविनाशनम् ॥ ४५-७८ ॥  

शक्तौ नाम लिखेद् बाह्ये वसुपत्राम्बुजस्य तु ।  
केसरेषु स्वरान् कादिवर्गान् सप्तदलेष्वपि ॥ ४५-७९ ॥  

अष्टमेऽन्त्यद्वयं बाह्ये त्रिधा पाशेन वेष्टयेत् ।  
अङ्कुशेन निरुध्येदं यन्त्रं सर्वार्थसाधकम् ॥ ४५-८० ॥  

ज्वरेष्वासप्तमादह्नो न चिकित्सा विधीयते ।  
यावद्बलं तूपवसेन्निषिद्धौ गोरसौदनौ ॥ ४५-८१ ॥  

पेयां निरन्नां पिबतु विश्वापर्पटसाधिताम् ।  
श्रेष्ठः पञ्चशिफाक्वाथः पाचनीयो मरुज्ज्वरे ॥ ४५-८२ ॥  

अमृतापिप्पलीमूलशुण्ठीक्वाथस्तु पैत्तिके ।  
बृहत्यौ वर्तियुग्मं च शुण्ठीभूनिम्बगोक्षुरैः ॥ ४५-८३ ॥  

कफज्वरे कषायस्तु पातव्यः पिप्पलीयुतः ।  
छिन्नागोक्षुरमुस्ताभिर्बृहत्यौ कण्टकारिका ॥ ४५-८४ ॥  

विश्वाह्रीबेरकट्फलापर्प्पटक्वाथपानतः ।  
वातज्वरः साङ्गकम्पः सद्य एव व्यपोहति ॥ ४५-८५ ॥  

बिल्वादिपञ्चविश्वाभिर्विश्वाच्छिन्नाब्ददुःस्पृशाः ।  
प्रशस्तौ वातिके क्वाथौ कम्पाङ्गव्यथने ज्वरे ॥ ४५-८६ ॥  

छिन्नाविश्वापञ्चमूलपिप्पलीमूलकैः शृतम् ।  
सर्वाङ्गसन्ध्यस्थिशिरस्तोदे वातज्वरे पिबेत् ॥ ४५-८७ ॥  

कुस्तुम्बुरुद्विभागाभ्यां भागं विश्वाशृतं जलम् ।  
दाहमोहौ त्रिदोषोत्थान् पीतं हन्याज्ज्वरान् क्षणात् ॥ ४५-८८ ॥  

मुस्तापर्पटदुःस्पर्शापाठोशीराम्बुभिः शृतः ।  
पित्तज्वरापहो योगः किञ्चिच्छर्करया युतः ॥ ४५-८९ ॥  

तिक्तां सशर्करां तोये पिबेत् पित्तज्वरापहाम् ।  
विश्वोशीरगुलूच्यम्बुपाठादुःस्पर्शधान्यकैः ॥ ४५-९० ॥  

क्वाथः पित्तज्वरे पेयो भ्रमतृष्णाविधातनुत् ।  
कुस्तुम्बुरुर्देवदारुर्नागरं बृहतीद्वयम् ॥ ४५-९१ ॥  

क्वथितं पाचकं पेयं प्रथमज्वरनाशनम् ।  
वाशाविश्वाब्दमरिचैः क्वाथः श्लेष्मज्वरापहः ॥ ४५-९२ ॥  

विलङ्गविश्वाबिल्वाब्दसुरदारुशृतं तु वा ।  

किञ्चिन्मधूत्तरमिति यावत् ।  

निशाब्दस्त्रिफला तिक्ता पटोलीपिचुमन्दकौ ॥ ४५-९३ ॥  

देवदारुः कण्टकारीपिप्पलीमूलकैः शृतः ।  
डुण्डुकद्वयसंयुक्तः सन्निपातज्वरापहः ॥ ४५-९४ ॥  

तिक्ताश्लेष्माब्दमरिचभूनिम्बारिष्टवत्सकैः ।  
छिन्नापटोलपाठाभिः क्वाथः सर्वज्वरापहः ॥ ४५-९५ ॥  

श्वासातुरो निपतितो नातिशीतोष्णवान् ज्वरी ।  
भ्रान्तदृष्टिः प्रलापी चाप्यभिन्यासातुरो नरः ॥ ४५-९६ ॥  

सिन्धूत्थहस्तिपिप्पल्यौ मधुकास्थिवचोषणैः ।  
पाननस्याञ्जनैर्हन्यादभिन्यासं तु सन्ध्ययोः ॥ ४५-९७ ॥  

व्याघ्रीमृणालभूनिम्बभार्गीदुःस्पर्शसाधितः ।  
कषायो हन्त्यभिन्यासं व्योषोग्राभार्गिकैः शृतः ॥ ४५-९८ ॥  

धात्रीकुस्तुम्बुरुच्छिन्नाचन्दनैः क्वथितं जलम् ।  
सिताक्षौद्रयुतं पेयं कफवातज्वरापहम् ॥ ४५-९९ ॥  

हिक्काश्वासकासगलग्रहशोषप्रमोहांश्च हरति ।  

छिन्नापथ्यानागरांशैस्त्रिद्व्येकैस्तु शृतं जलम् ।  
सगुलं वायुसङ्गं च ज्वराजीर्णे च नाशयेत् ॥ ४५-१०० ॥  

छिन्नापटोलत्रिफलाघनैर्निम्बशलाकया ।  
धाम्याकैश्च समैः क्वाथः सर्वज्वरविनाशनः ॥ ४५-१०१ ॥  

वाशा देवद्रुमो धात्री पथ्यावर्ती च नागरम् ।  
सितामधुयुतः क्वाथो ज्वरं चातुर्थिकं हरेत् ॥ ४५-१०२ ॥  

गुले वदरमात्रे तु क्षिप्त्वैकं मक्कुणं ग्रसेत् ।  
ज्वरश्चातुर्थिकश्चापि द्व्यैहिकश्च विनश्यति ॥ ४५-१०३ ॥  

सहदेवां वचोपेतां धूपयेद् विषमज्वरे ।  
कपिलाज्यसहाधूपान्नाशयेद् विषमज्वरम् ॥ ४५-१०४ ॥  

छिन्नानिदिग्धिकाविश्वाक्वाथं कृष्णान्वितं पिबेत् ।  
पीनसार्दितकश्चासारुच्यजीर्णज्वरान् हरेत् ॥ ४५-१०५ ॥  

छिन्नाकषाये तत्कल्के सिद्धमाज्यं ज्वरं जयेत् ।  
भ्रूबिम्बस्य त्रिभिर्भागै रेखे प्रागुत्तरायते ॥ ४५-१०६ ॥  

मध्ये पञ्चदलाब्जेऽन्त्ये नामयुक्ताक्षिबाह्यतः ।  
बिम्बाद् बहिश्चतुर्दिक्षु श्रीकण्ठं चान्तराश्रिषु ॥ ४५-१०७ ॥  

साक्षमन्त्यं चितामष्या लिखित्वार्कैस्तदर्चयेत् ।  
बलिं च दत्त्वा सन्ध्यायां कलयेच्छ्वासशान्तये ॥ ४५-१०८ ॥  

किन्नरकिम्पुरुषगरुडगन्धर्वयक्षराक्षसनिःश्वासोपद्रवं हर पितृपिशाचाय ठठ ।  

भूगृहावस्थवज्रस्य मध्ये नाम लिखेन्मनुम् ।  
वज्रस्य परितोऽभ्यर्च्य घृतं श्वासविनाशनम् ॥ ४५-१०९ ॥  

भुक्तोच्छिष्टान्नममुना दद्याच्छ्वासहृदश्नतः ।  
कृष्णारम्भाफलं मूत्रे गवां संशृत्य भक्षयेत् ॥ ४५-११० ॥  

श्वासवान् भार्गिकां यष्टिं क्षौद्रे लीढ्वा तु तं हरेत् ।  
कुसुमं साप्तपर्णं तु मस्तुना श्वासहृत् पिबेत् ॥ ४५-१११ ॥  

बदरफलमात्रमेव ।  

विश्वापथ्याब्दचूर्णं तु गुलेन गुलुकीकृतम् ।  
धारयेद् वदने तीक्ष्णकासश्वासहरं परम् ॥ ४५-११२ ॥  

विश्वाकृष्णानिशाव्योषचूर्णं तैले गुलान्वितम् ।  
प्रातः प्रातर्लिहेत् सद्यः कासश्वासहरम् ॥ ४५-११३ ॥  

विश्वैलागैरिकाव्योषचूर्णं मध्वाज्यमिश्रितम् ।  
लिहेछ्वासहरं प्रातः पटस्य वचनं यथा ॥ ४५-११४ ॥  

कृष्णा पथ्या शृङ्गिबेरराजा कर्कटशृङ्गिका ।  
साञ्जना मधुना लीढाः पञ्चहिक्काहराः स्मृताः ॥ ४५-११५ ॥  

हिङ्गु कर्कटशृङ्ग्येला गैरिक मरिचं मधु ।  
श्वासहिक्काहरं लेहान्मलयेन्द्रवचो यथा ॥ ४५-११६ ॥  

मध्वाज्ये शाललं भस्म हिक्काश्वासविनाशनम् ।  

शललीकण्टकस्य भस्म ।  

कृष्णा विश्वा सिता धात्री पिञ्छभूतिर्मधुप्लुता ॥ ४५-११७ ॥  

हिक्कां हरति कृष्णाब्दखर्जूरं मधुना तथा ।  

वै वेदिषु बन्ध हा त शभातश निरुद्ध पूर्णमणि ठठ ।  

कण्ठे भूमण्डलं स्मृत्वा तेन तोयं जपन् पिबेत् ॥ ४५-११८ ॥  

छर्दिं हरति ।  

उत्पलं चन्दनं लोध्रं केसरं मधुकं मधु ।  
पित्तच्छर्दिहरं लीढमथ त्रिकटु सैन्धवम् ॥ ४५-११९ ॥  

सूक्ष्मैला त्रिफला क्षौद्रे श्लेष्मच्छर्दिहराः स्मृताः ।  
चातुर्जाते च पिप्पल्यश्चाश्वलण्डरसो मधु ॥ ४५-१२० ॥  

लाजासितायुतं लेह्यं सर्वच्छर्दिविनाशनम् ।  
शुण्ठीफलत्रयं लाजा लोध्राङ्कोलाञ्जनत्वचः ॥ ४५-१२१ ॥  

छर्दिघ्ना मधुना लीढाः पृथक् पादोदितास्तु वा(?) ।  

चाफसे ब्रह्मण्येलत्यहाडिणि न भविष्यसि । देवि ते विरूपे अवतर कामं कामिष्ठ फु ठठ ।  

अनेन मन्त्रिताम्भोभिः स्नानपानानि कामिलाः ॥ ४५-१२२ ॥  

मण्डूकपर्णीस्वरसं धात्रीरात्रिमधुप्लुतम् ।  
धारोष्णपयसा पीतं नाशयेत् पञ्च कामिलाः ॥ ४५-१२३ ॥  

महिषीमलतोयेन समानं महिषीदधि ।  
किञ्चिद् यवानीचूर्णं तु शमयेत् पञ्च कामिलाः ॥ ४५-१२४ ॥  

विशेषेण कुम्भकामिलाम् ।  

प्रातर्नागबलातोयं महिषीतक्रमिश्रितम् ।  
मथित्वा तद्धनं त्यक्त्वा पीतं तत् कामिलां हरेत् ॥ ४५-१२५ ॥  

रक्तापामार्गशिफया तक्रे नागबलां पिबेत् ।  
शृङ्गाम्भसा शिरोऽभ्यज्य जिघ्रेच्चाप्यज्झटां सदा ॥ ४५-१२६ ॥  

कामिला गच्छति ।  

छिन्नामधूकत्रिफलानिम्बैः क्वाथं मधुप्लुतम् ।  
पीतं तत्कामिलां हन्यादनम्ललवणाशनात् ॥ ४५-१२७ ॥  

लवणाम्लं च घर्मोष्णं वर्जयेत् कामिलातुरः ।  
शिलाजतु पशोर्मूत्रैः कुम्भकामिलकाहरम् ॥ ४५-१२८ ॥  

यदा चिकित्सा न कृता कामिला पाण्डुरोगताम् ।  
प्रयाति तत्प्रतीकारः किञ्चिदत्र प्रदृश्यते ॥ ४५-१२९ ॥  

तिक्ता फलत्रयं वाशा छिन्ना भूनिम्बनिम्बयुक् ।  
क्वाथो मधुप्लुतो हन्ति पाण्डुरोगं च कामिलाम् ॥ ४५-१३० ॥  

विश्वादीप्यकसिन्धूत्थभृङ्गपथ्याश्च चित्रकम् ।  
भूकदम्बं च तक्रेण पाययेत् पाण्डुरोगहृत् ॥ ४५-१३१ ॥  

पुनर्नवशिफापथ्याभृङ्गनागरदीप्यकाः ।  
बलातिबलचित्रं च बदरी चन्दनं समाः ॥ ४५-१३२ ॥  

तैर्भावितं समं किट्टमायसं मथिते पिबेत् ।  
अनम्ललवणं प्राश्नन् पञ्च पाण्डुगदान् हरेत् ॥ ४५-१३३ ॥  

विश्वाबलाभृङ्गतिलचित्रकिट्टानि वा पिबेत् ।  
भृङ्गाणि तिलतक्राणि पिबेद् वा पाण्डुरोगजित् ॥ ४५-१३४ ॥  

बन्धूकवाशाछिन्नानां कषायो मधुना जयेत् ।  
रक्तपित्तं समधु वा छिन्नया साधितं जलम् ॥ ४५-१३५ ॥  

समूलमुत्पलं द्राक्षा कदली पद्मकेसरम् ।  
वटप्ररोहशुङ्गानि काष्मरीसारयष्टयः ॥ ४५-१३६ ॥  

एतेषां समभागानां क्वाथं समधुशर्करम् ।  
निद्रोत्थितः पिबेत् काल्यं रक्तपित्तं विनश्यति ॥ ४५-१३७ ॥  

प्रमेहश्च ।  

प्राचीनं चाप्युदीचीनं लिखेद् रेखाद्वयं द्वयम् ।  
रेखाग्रेष्वष्ट वज्राणि मध्ये तारं च तद्बहिः ॥ ४५-१३८ ॥  

तारं तत्कोष्ठके लेख्यमेवं हस्ततलेऽर्पितम् ।  
दर्शितं चामृतध्यानाच्छिरोरोगं विनाशयेत् ॥ ४५-१३९ ॥  

तारभान्तौ विना त्वस्मिन् चक्रे कोष्ठचतुष्टये ।  
कोष्ठेषु यान्तसार्धेन्दुं सूर्यग्रहविषं लिखेत् ॥ ४५-१४० ॥  

मध्ये सुपाशं क्रोडीशं चक्रस्य परितो मनुम् ।  
अनन्तं च णिकारं च वीप्सितौ तौ पिनाकिनम् ॥ ४५-१४१ ॥  

सोमेशं द्विगुणं दीर्घं णिकारं चापि वीप्सयेत् ।  
ठठ णेमि ठठान्तोऽयं मन्त्रो लेख्यः प्रदक्षिणम् ॥ ४५-१४२ ॥  

इष्ट्वा दत्त्वा बलिं बद्धं शिरोरोगं विनाशयेत् ।  
वाताच्छिरोरुङ् नात्युष्णात् पित्तादत्युष्णकोपनात् ॥ ४५-१४३ ॥  

कफाद् गुरुत्वं शिरसस्तत् सर्वं सान्निपातिके ।  
सूर्यावर्तशिरोरोगः पूर्वाह्ने चातिवर्धते ॥ ४५-१४४ ॥  

क्षयं यात्यपराह्णे तु कफवातभवस्तु सः ।  
अर्धावभेदः शिर्ष्णोऽर्धे शङ्खकः शङ्खवेदनः ॥ ४५-१४५ ॥  

तौ च वाताश्रयौ ।  

कुलस्थमाषमुद्गांस्तु पिबेदाज्येन वातिके ।  
शिरोरोगे शङ्खके च लिम्पेदाज्येन तत्त्रयम् ॥ ४५-१४६ ॥  

धात्रीवचामलयजं च बलार्जलाजकर्पूरयष्टिहिरिबेरमुशीरकं च ।  
सर्वं समं दृषदि तण्डुलतोयपिष्टं लिम्पेच्छिरस्यखिलशिर्षरुजां शमार्थम् ॥ ४५-१४७ ॥  

चिञ्चाफलं पुराणं तु शर्करानागरान्वितम् ।  
तण्डुलाम्बुयुतं नस्यान्नश्येदेव शिरोरुजा ॥ ४५-१४८ ॥  

दूर्वामूलनिशोशीरयष्टीमधुकचन्दनैः ।  
नन्द्यावर्ताङ्कुरसमैः पिष्ट्वा तोयेन तद्रसः ॥ ४५-१४९ ॥  

सशर्करः प्रलिप्तस्तु सूर्यावर्तविनाशनः ।  
सिन्धूत्थं नागरं कुष्ठं कार्पांसस्य शिफा तथा ॥ ४५-१५० ॥  

साज्यं कोष्णं शिरोरोगान् हन्यादेव हि नस्यतः ।  
कुश्माण्डैरण्डयोर्मूले पिष्ट्वा शुक्तेन लेपयेत् ॥ ४५-१५१ ॥  

पारिभद्रत्वचं वापि शिरोरोगप्रशान्तये ।  
निशामरिचविश्वानां चूर्णवर्त्यः पृथक् पृथक् ॥ ४५-१५२ ॥  

धूपनस्योपयुक्तास्तु शिरोरोगबिनाशनाः ।  
यत्रागतासि भद्रं ते तं विन्ध्यं गच्छ सुव्रते ॥ ४५-१५३ ॥  

ठठ ।  

दृक्पुष्पहृदयः प्रोक्तो मन्त्रस्तोयादिसेकतः ।  
लिखित्वा भूगृहे रेखाः साष्टिस्वरकसंयुताः ॥ ४५-१५४ ॥  

लम्बयित्वापरेणेह दृष्टास्ताः कुञ्चितापहाः ।  
उपानत्(?)पाठयोः पानान्न जायेत मसूरिका ॥ ४५-१५५ ॥  

हिरिबेरकजीवन्तीछिन्ना वाशा च शारिबा ।  
दार्वीचन्दननिम्बाश्च त्रिफलोशीरतोयदैः ॥ ४५-१५६ ॥  

क्वाथः समाक्षिकगुलो मसूरिकनिवारणः ।  
पटोलनिम्बयोः क्वाथं पिबेद् यदि सशर्करम् ॥ ४५-१५७ ॥  

मसूरिकोद्गमात् पूर्वं नोत्पद्यन्ते मसूरिकाः ।  
महिषीमलजं वारि सचन्दनरसं पिबेत् ॥ ४५-१५८ ॥  

धात्रीशल्कफलप्रस्थं नृतोये दिवसोषितम् ।  
निष्पीड्य पीतं यद्यस्य नोत्पद्यन्ते मसूरिकाः ॥ ४५-१५९ ॥  

सिन्धूत्थपथ्याविश्वाख्याः समं पिष्ट्वोष्णवारिणा ।  
पिबेदानाहविष्टम्भावामदोषं च नाशयेत् ॥ ४५-१६० ॥  

पथ्यादीप्यकसिन्धूत्थकणाविश्वानि मस्तुना ।  
तक्रेण क्वथितं प्रातः पिबेदग्निप्रदीपनम् ॥ ४५-१६१ ॥  

पथ्याकणादीप्रसिन्धून् षट्चतुर्द्व्येकभागिकान् ।  
तक्रेण क्वथितान् प्रातः पिबतामरुचिः कुतः ॥ ४५-१६२ ॥  

अग्निप्रदीपनं च ।  

द्रोणमूलसमं विश्वासैन्धवं तक्रपाचितम् ।  
क्रोधाग्निं जनयेत् प्रातः पीतं चारुचिनाशनम् ॥ ४५-१६३ ॥  

हिङ्गुसिन्धुकणाविश्वास्त्वेकैकं द्विगुणाभया ।  
उष्णोदकेन पीताः स्युर्नॄणां स्रंसनदीपनाः ॥ ४५-१६४ ॥  

गुलूचीं सैन्धवं पथ्यां नागरं च समांशकम् ।  
मथिते क्वथितं पीतं कायाग्निबलवर्धनम् ॥ ४५-१६५ ॥  

भल्लातभार्गीलघुमूलपथ्यां चैवाग्निराजीमरिचं यवानीम् ।  
सिन्धूत्थदीप्यैः क्वथितं कदुष्णं वायोर्विकारं च कफं च हन्यात् ॥ ४५-१६६ ॥  

सितासिन्धूत्थकृणाख्याः समांशाः श्लक्ष्णचूर्णिताः ।  
सुकोष्णसलिले पीताः सद्यो हृद्रोगशान्तिदाः ॥ ४५-१६७ ॥  

वाराहीचित्रवाशाभिस्तण्डुलैस्तैलसाधितः ।  
अपूपो भक्षितः सद्यो हृद्रोगशमनप्रदः ॥ ४५-१६८ ॥  

दुःस्पर्शनागरबलाकषायः सैन्धवोत्तरः ।  
पार्श्वशूलं च हृद्रोगमुदावर्तं च नाशयेत् ॥ ४५-१६९ ॥  

क्वाथः सपिप्पलीचूर्णः पिप्पलीमूलविश्वयोः ।  
पीतः सर्वग्रहणिकां हरेदग्निं च दीपयेत् ॥ ४५-१७० ॥  

रजन्यौ मरिचं कुष्ठं शुण्ठिं चोष्णोदके पिबेत् ।  
संहरेद् ग्रहणीः सर्वा दृष्टिदोषादिकं तथा ॥ ४५-१७१ ॥  

पाण्योर्दाहो विलोणाम्भःपानं चापि विषूचिजित् ।  
मुस्तोशीरकणामूलकलशीविश्वसाधितम् ॥ ४५-१७२ ॥  

जम्ब्वाम्रपल्लवाभ्यां च विषूचिघ्नं पिबेज्जलम् ।  
कटूनि पञ्चलवणं किञ्चित् स्नुहिपयोयुतम् ॥ ४५-१७३ ॥  

सुकोष्णाम्भसि पीतं चेज्जयेद् घोरां विषूचिकाम् ।  
पथ्या पिण्डाख्यलवणं हिङ्गुश्चातिविषा वचा ॥ ४५-१७४ ॥  

पीताः सुखोदके हन्युः सहमूला विषूचिकाम् ।  
चित्रवत्सकविश्वाम्बुरामठातिविषां पिबेत् ॥ ४५-१७५ ॥  

पाठा ज्योतिष्मती कर्णीवत्सकुस्तुम्बुरुणि वा ।  
वचाब्दातिविषाशुण्ठीबिल्ववत्सकरामठाः ॥ ४५-१७६ ॥  

तक्रकाञ्चिकयोरुष्णं पीतातीसारशान्तिदाः ।  
मुस्ताक्वाथस्तु समधुः पक्वातीसारशान्तिदः ॥ ४५-१७७ ॥  

अभयातिविषाविश्वादेवदारुवचाम्बुदाः ।  
उष्णाम्भःपेषिताः पीताः सर्वातीसारशान्तिदाः ॥ ४५-१७८ ॥  

सिन्धूत्थहिङ्गुमरिचा लशुनी च शुण्ठी कारञ्जवल्कमजमोजकजीरकाणि । एला सनागरकणा मथितेन मण्डं सामातिसाररुधिरं हरतीह पीतम् ॥ ४५-१७९ ॥  

अम्रांस्थि दिप्यकं विश्वासमङ्गाशालिशुङ्गकैः ।  
साभयैर्मथितं पक्वं साङ्ग्रहिग्रहणीहरम् ॥ ४५-१८० ॥  

यष्टिवत्सकभूनिम्बपाठारात्रिद्वयान्वितम् ।  
तक्रक्वाथं पिबेत् सद्यः पीतां चातिसृतिं हरेत् ॥ ४५-१८१ ॥  

भृङ्गीसमङ्गाकलशीसाब्दातिविषदारुभिः ।  
पिष्टं वा क्वथितं गुप्ते वातातीसारनाशनम् ॥ ४५-१८२ ॥  

मूलानि शक्रवल्ल्यास्तु पिष्ट्वा तक्रं मधुप्लुतम् ।  
पीतं हन्यादतीसारं मस्तुना काञ्चिकेन वा ॥ ४५-१८३ ॥  

छिन्नापाठाब्दभूनिम्बविश्ववत्सकसाधितः ।  
पीतः कषायस्तु हरेत् सज्वरातिसृतिं क्षणात् ॥ ४५-१८४ ॥  

कृष्णांस्तिलान् वयस्यां च लोध्रयष्टिसितोत्पलान् ।  
अजाक्षीरे पिबेत् काल्यं रक्तातीसारशान्तये ॥ ४५-१८५ ॥  

शुलाद् वाताद् भवेद् वस्तौ नाभौ दाही च पैत्ति(के?कः) ।  
कफजो हृदि हृल्लासस्त्वसाध्यः सर्वगो यदि ॥ ४५-१८६ ॥  

एरण्डपत्रषट्काम्भः किञ्चित् सैन्धवमाश्रितम् ।  
तन्नस्यं वातशूलघ्नं विश्वाचिञ्चादलाम्बु च ॥ ४५-१८७ ॥  

हिङ्गुत्रिकटुसिन्धूत्थकुष्ठोग्राशैलचूर्णिकाः ।  
उष्णोदके समं पीताः सद्यः शूलं हरन्ति हि ॥ ४५-१८८ ॥  

लध्वेरण्डस्य पत्राप्सु हिङ्गुसैन्धवकल्कयुक् ।  
तैलं पचेत् तन्नस्येन शूलो नश्यति तत्क्षणात् ॥ ४५-१८९ ॥  

कुबेराक्षिफलं कर्षं नागरं लशुनं तथा ।  
तत्क्वाथो हिङ्गुसुन्धूत्थचूर्णयुक् सर्वशूलहा ॥ ४५-१९० ॥  

हिङ्गोस्तु सैन्धवं तस्मात् तैलमेरण्डजं क्रमात् ।  
त्रिगुणं तैः समं चाम्भो लाशुनं सर्वशूलजित् ॥ ४५-९१ ॥  

विलङ्गस्य तु सर्वाङ्गक्वाथः सद्धिङ्गुसैन्धवः ।  
पीतः स्यात् सर्वशूलघ्नो न प्रकाश्यो दुरात्मनाम् ॥ ४५-१९२ ॥  

नालिकेरमुख छित्त्वा मृदाच्छाद्य तु तद् दहेत् ।  
एरण्डबीजनिष्कं तु पिष्ट्वालोड्य तु तज्जले ॥ ४५-१९३ ॥  

सोष्णमेव पिबेत् सद्यो निपतत्यश्मरी क्षणात् ।  
रक्तापद्मार्कमूलं तु पीतमुष्णेन वारिणा ॥ ४५-१९४ ॥  

पातयेदश्मरीं सद्यो मूत्रकृच्छ्रं तु नाशयेत् ।  
मत्स्याक्षिमूलं तत्क्रेण शर्करापातनं पिबेत् ॥ ४५-१९५ ॥  

सर्पाक्षी वनमल्लिका च वरणापामार्गशिग्रुद्वयी  
भद्रागोक्षुरकाशमर्दसुभगाश्वेतच्छदाब्जैः समैः ।  
तुल्यैः कृष्णकुलस्थकैः शृतजलं यन्नालिकेराम्बुमत्  
कृष्णैलासहितं पिबेत् सहरुजा भिन्ना पतेदश्मरी ॥ ४५-१९६ ॥  

जम्बूप्रवालकल्काढ्यं क्षौद्रं पीतं तु कृच्छ्रजित् ।  
एलाकृष्णाश्वदंष्ट्राभिर्मधूकारेणुपूतिकैः ॥ ४५-१९७ ॥  

अश्मभेदिपृथक्क्वाथे शिलाजतुयुतं पचेत् ।  
तत् पिबेदश्मरीमूत्रकृच्छ्रहृच्छर्करापहम् ॥ ४५-१९८ ॥  

नालिकेराम्बु सगुलं सकुस्तुम्बुरु कृच्छ्रजित् ।  
छिन्नाकल्कं च ससितं गवां क्षीरेण कृच्छ्रजित् ॥ ४५-१९९ ॥  

पारिभद्रत्वचो भस्म सर्वापामार्गजं तथा ।  
एरण्डतैलमालोड्य पिबेद् गुल्मविनाशनम् ॥ ४५-२०० ॥  

क्वाथं बिल्वशिफायास्तु सोष्णं सैन्धवयोजितम् ।  
गुल्मशूलहरं पीतं क्वाथश्च वनशिग्रुजः ॥ ४५-२०१ ॥  

पयसा मधुकं द्राक्षा पद्मकं चन्दनं मधु ।  
पीतं तण्डुलतोयेन पित्तगुल्महरं परम् ॥ ४५-२०२ ॥  

स्नुहिखण्डं तुलाभाण्डे तुल्यलोणविमिश्रितम् ।  
विधायालिप्य च मृदा करीषाग्नौ दहेत् ततः ॥ ४५-२०३ ॥  

शीतीभूते तथोद्धृत्य क्वथितं काञ्चिके पिबेत् ।  
पञ्च गुल्मानि नश्यन्ति कायाग्नेर्दीपनं च तत् ॥ ४५-२०४ ॥  

चिरिबिल्वत्वचा शुण्ठीकुलस्थैरसितैः समैः ।  
क्वाथः कणाहिङ्गुयुतः श्लेष्मगुल्मोपशान्तिदः ॥ ४५-२०५ ॥  

अर्ज्नुनस्य फलैस्तुल्यमपामार्गं च दाहयेत् ।  
तद्भस्मलोलिताम्भस्तु पचेत् कृष्णकुलस्थकान् ॥ ४५-२०६ ॥  

तज्जलं त्रिकटून्मिश्रं पञ्चगुल्महरं पिबेत् ।  

समूल विलङ्गं च भल्लातबीजं पचेद् द्रोणतोये चतुर्थावशेषम् ।  
स्वकल्केन चाप्यूषणैः साधितं तत् समक्षौद्रमिश्रं हरेच्छूलगुल्मान् ॥ ४५-२०७ ॥  

इति श्रीमदीशानशिवगुरुदेवपद्धतौ तन्त्रसारे मन्त्रपादे ज्वरादिचिकित्सापटलः पञ्चचत्वारिंशः ॥ ४५ ॥  
