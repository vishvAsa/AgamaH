+++
title = "३१"

+++
अथ एकत्रिंशः पटलः ।  

शिव एव हि सर्गान्तः शिवास्त्रं परिकीर्तितम् ।  
षष्ठवर्गद्वितीयं तु चतुर्थाद्यार्धमात्रयुक् ॥ ३१-१ ॥  

प्रथमात् पञ्चमादाद्यौ संयोज्यैवं द्विवर्णकम् ।  
अस्त्रं पाशुपतं चैतत् समस्तदुरितापहम् ॥ ३१-२ ॥  

अस्यादौ स शिवास्त्रं तु शिवबीजं नियोजयेत् ।  
सर्वविघ्नहरं दिव्यं मुक्तिदं स्याज्जपादिभिः ॥ ३१-३ ॥  

अस्त्रयोरनयोश्चर्षिर्वामदेवस्तु देवता ।  
शिव एव तु पङ्क्तिः स्याच्छन्दो लक्षेण सिध्यति ॥ ३१-४ ॥  

विनियोगा ह्यघोरास्त्रे ये स्युस्तेऽप्यनयोः समाः ।  

पाशुपतास्त्रशिवास्त्रयोः,  

अष्टमार्द्य भूमियुक्तं तृतीयस्वरबिन्दुमत् ॥ ३१-५ ॥  

प्रथमं बीजमुद्दिष्टं षष्ठाद्यं स्याद् द्वितीयकम् ।  
तृतीयमष्टमाद्यं तु पञ्चमस्वरसंयुतम् ॥ ३१-६ ॥  

वर्मास्त्रे चेति पञ्चार्णमस्त्रं पाशुपतं स्मृतम् ।  
बिन्दुनादान्वितः प्राणः शुक्लं सर्गि च पाण्डरम् ॥ ३१-७ ॥  

ध्यायेद्धृदयपद्मस्थं चिन्मन्त्रो यः शिवात्मकः ।  
प्रणवश्चैव तच्छब्दो महेशाय पदं ततः ॥ ३१-८ ॥  

विद्मशब्दश्च हे चान्ते वाग्विशुद्धाय धीमहि ।  
तन्नःपदान्ते रुद्रः स्यात् प्रकारान्ते तु चोदयात् ॥ ३१-९ ॥  

त्रयोदशस्वराढ्यं तु जलं वायुसमन्वितम् ।  
षष्ठान्तं चोद्धरेदस्य पदस्यादौ च तारकम् ॥ ३१-१० ॥  

व्योमशब्दश्चतुर्थ्यन्तं विद्मशब्दश्च हेयुतम् ।  
शुक्लं षष्ठस्वरयुतमन्त्यं षष्ठान्त्यसंयुतम् ॥ ३१-११ ॥  

सूक्ष्मशब्दश्चतुर्थ्यन्तं धीमहीत्यादिकं तथा ।  
प्राग्वत् समुद्धृत्य भवेत् सावित्री शिवसञ्ज्ञिता ॥ ३१-१२ ॥  

अनयोर्विनियोगस्तु शिवपूजाविधौ स्मृतः ।  

सावित्री-  

मन्त्रं व्योमव्यापिसञ्ज्ञं तु वक्ष्ये व्यक्तस्त्वेकाशीतिसङ्ख्यैः पदैर्यः ।  
वर्णानां चाप्यष्टषष्ट्युत्तराणि त्रीण्येवास्मिन् सङ्ख्यया वै शतानि ॥ ३१-१३ ॥  

प्रथमं तु पदं तारं सप्तमान्त्यं त्वगन्वितम् ॥ ३१-१४ ॥  

त्रयोदशस्वरोपेतमुद्धृत्यैवं तथा पुनः ।  
षष्ठान्तं व्यापिने चेति द्वितीयं पञ्चवर्णकम् ॥ ३१-१५ ॥  

व्योमशब्दश्च रूपाय सर्वव्यापिन इत्यपि ।  
पञ्चाक्षरे पदे प्रोक्ते शिवायेति त्रियक्षरम् ॥ ३१-१६ ॥  

अनन्तानाथशब्दैस्तं चतुर्थ्या चतुरक्षरे ।  
पदेऽथानाश्रितायेति पञ्चार्णैरष्टमं पदम् ॥ ३१-१७ ॥  

त्रिचतुर्वर्णकपदे चतुर्थ्या ध्रुवशाश्वते ।  
योगपीठसंस्थिताय नित्ययोगिन इत्यपि ॥ ३१-१८ ॥  

वसुबाणाक्षरे ध्यानाहाराय शरवर्णकम् ।  
पञ्चाक्षरं तु तारादिर्मुख्यः षड्वर्णकं पदम् ॥ ३१-१९ ॥  

सर्वप्रभव इत्यर्णैः पञ्चभिः स्यात् पदं वतः ।  
शिवायेति त्रिवर्णः स्यादथेशानादिपञ्चकम् ॥ ३१-२० ॥  

उक्त्वा मूर्धाय वक्त्राय हृदयायेति चोपरि ।  
गुह्याय मूर्तये चेति षट्सप्तमुनिसङ्ख्यया ॥ ३१-२१ ॥  

समुद्रोदधिसङ्ख्यार्णैः क्रमात् स्यात् पदपञ्चकम् ।  
तारं नमो वीप्सितं च पदं पञ्चाक्षरं भवेत् ॥ ३१-२२ ॥  

षड्भिर्गुह्यातिगुह्याय गोप्त्रे वर्णद्वयं पदम् ।  
अनिधनायपञ्चार्णैः सर्वविद्याधिपाय तु ॥ ३१-२३ ॥  

सप्तार्णैः सर्वयोगाधिगतायेत्यष्टवर्णकम् ।  
ज्योतीरूपायपञ्चार्णैः परमेश्वरपराय च ॥ ३१-२४ ॥  

अष्टाक्षरैः परमात्मन्पदं स्याद् वेदवर्णकम् ।  
अचेतना चेतनेति पदं सप्ताक्षरं स्मृतम् ॥ ३१-२५ ॥  

व्योम्निद्वन्द्वं चतुर्वर्णं व्यापिन्युग्मं तथैव च ।  
अरूपिन् वीप्सित षड्भिः प्रथमद्वितयं तथा ॥ ३१-२६ ॥  

तेजोयुग्मं चतुर्वर्णं ज्योतिर्द्वन्द्वं तथैव हि ।  
अरूप चाप्यनग्ने च अधूमेति त्रिभिस्त्रिभिः ॥ ३१-२७ ॥  

अभस्म चाप्यनादे च नात्रयं धूत्रयं तथा ।  
त्रियक्षराणि चत्वारि पदानीमानि वै विभोः ॥ ३१-२८ ॥  

ताराद्यं भूर्भुवः स्वश्च द्वित्रिद्व्यर्णानि वै क्रमात् ।  
पदान्यनिधनेत्यर्णैश्चतुर्भिर्निधनं त्रिभिः ॥ ३१-२९ ॥  

निधनोद्भवपञ्चार्णं स्याच्छिवेत्यक्षरद्वयम् ।  
द्वाभ्यां शर्वेति च पदं विज्ञेयमिह देशिकैः ॥ ३१-३० ॥  

महेश्वरेति श्रुत्यर्णं महादेवपदं ततः ।  
सद्भावेश्वरपञ्चार्णं महातेजश्चतुष्टयम् ॥ ३१-३१ ॥  

पञ्चार्णं योगाधिपते मुञ्चद्वन्द्वं चतुष्टयम् ।  
प्रथमद्वितयं षड्भिः सर्वयुग्मं चतुष्टयम् ॥ ३१-३२ ॥  

भवद्वन्द्वं चतुर्भिः स्याद् भवोद्भवचतुष्टयम् ।  
अथाष्टवर्णं हि पदं सर्वभूतसुखप्रदम् ॥ ३१-३३ ॥  

सप्ताक्षरं सर्वपूर्वं सान्निध्यकर इत्यपि ।  
ब्रह्मविष्णुरुद्रपरपदमष्टाक्षरं भवेत् ॥ ३१-३४ ॥  

अनर्चितानर्चितेति तथा संस्कृतवीप्सितम् ।  
अष्टवर्णे पदे ज्ञेये पूर्वस्थितचतुष्टयम् ॥ ३१-३५ ॥  

साक्षिन्द्वन्द्वं चतुर्भिः स्याद् वेदार्णं तुरुयुग्मकम् ।  
पतङ्गेति त्रिवर्णं स्यात् पिङ्गयुग्मं चतुष्टयम् ॥ ३१-३६ ॥  

ज्ञानद्वयं शब्दयुग्मं सूक्ष्मयुग्मं पदत्रयम् ।  
पृथग् वेदाक्षराण्येव शिवशर्वद्वयं द्वयम् ॥ ३१-३७ ॥  

सर्वदेति त्रिभिर्वर्णैः पञ्चार्णैरोन्नमो नमः ।  
शिवाय त्र्यक्षरपदं विज्ञेयं देशिकोत्तमैः ॥ ३१-३८ ॥  

तारपूर्वं नतिद्वन्द्वं पदं पञ्चाक्षरं स्मृतम् ।  
एकाशीतिपदान्येवं विज्ञेयानि क्रमेण हि ॥ ३१-३९ ॥  

तारं सर्वात्मने जातिसहितं हृदयस्य तु ।  
द्वितीयं पदमुच्चार्य सशिवब्रह्मशब्दयुक् ॥ ३१-४० ॥  

स्वजातियुक्तं तु शिरः शिखामन्त्रोऽपि कथ्यते ।  
तृतीयं पदमुच्चार्य ज्वालिनीति द्विरभ्यसेत् ॥ ३१-४१ ॥  

जातियुक्ता शिखोक्ताथ चतुर्थं पदमुद्धरेत् ।  
उक्त्वा पिङ्गलशब्दं तु वर्म स्याज्जातियोजितम् ॥ ३१-४२ ॥  

पञ्चमं पदमुच्चार्य शिवाघोरास्त्रके तथा ।  
जातियुक्तं तदस्त्रं स्यादङ्गानीमानि पञ्च हि ॥ ३१-४३ ॥  

व्योमव्यापिमनोरस्य चन्द्रज्ञानोक्तमार्गतः ।  
षडङ्गान्यपि दृष्टानि लिख्यन्ते तान्यनुक्रमात् ॥ ३१-४४ ॥  

ॐ व्योमव्यापिशिव ॐ नमः सर्वात्मने पराय परमेश्वराय योगाय योगसम्भवाय तुरु तुरु सत्य सत्य भवोद्भव वामदेवाय सर्वकार्यप्रशमन सदाशिव प्। १७५) प्रसन्न नमोस्तु ते ठठ । हृदयाय नमः । शिव ब्रह्मशिरसे ठठ । ॐ शिवहृदयज्वालिनि ठठ । ज्वालिन्यै शिखायै वषट् ।  

शिवात्मकं महादेवं सर्वज्ञं प्रभुमव्ययम् ।  
आवर्तये महाघोरं कवचं पिङ्गलं शुभम् ॥ ३१-४५ ॥  

आयाहि पिङ्गल महाकवच शिवाज्ञया हृदयं बन्ध ज्वल घूर्ण शक्ति वज्रधर वज्रपाश वज्ररूप तमनुप्रविश्य सर्वदुष्टान् स्तम्भय हुं फट् पिङ्गलाय कवचाय हुम् । ॐ जुं सं ज्योतीरूपाय नेत्रत्रयाय वौषट् । पूर्ववदघोरास्त्रमेवास्त्रम् ।  

शिवो हि देवतास्यर्षिः शक्तिर्गायत्रसञ्ज्ञितम् ।  
छन्दः स्मृतमतोऽन्यत् तु न मीमांस्यं कथञ्चन ॥ ३१-४६ ॥  

षड्थाद्यं भूमिबीजस्थं पञ्चमस्वरबिन्दुयुक् ।  
तोयं सर्गि जलं वायुर्द्वादशान्तयुतं तथा ॥ ३१-४७ ॥  

षष्ठान्तं व्यापिनेशब्दो हुतभुक्प्रिययान्वितः ।  
तारादिर्दशवर्णोऽयं व्योमव्यापिशिवात्मकः ॥ ३१-४८ ॥  

तारः स्वरो द्वितीयश्च स्वरौ वेदर्तुसम्मितौ ।  
व्योमव्यापी चतुर्थ्यन्तस्तारान्तोऽयं दशाक्षरः ॥ ३१-४९ ॥  

कृत्वा शिवास्त्रात् करयोः शुद्धिमङ्गुलिषु क्रमात् ।  
न्यसेज्ज्येष्ठादिकरयोर्व्योमव्यापिदशाक्षरैः ॥ ३१-५० ॥  

शिरोक्षिकर्णघ्राणास्यकण्ठहृन्नाभिषु क्रमात् ।  
गुह्ये च पादयोर्वर्णान् बिन्द्वन्तान् दश विन्यसेत् ॥ ३१-५१ ॥  

षडङ्गानि यथास्थानं विन्यस्य हृदयादिषु ।  
कृत्वा शिवास्त्राद् दिग्बन्धं कुर्यात् पूजाजपादिकम् ॥ ३१-५२ ॥  

दीक्षां गुरोरवाप्यादौ निर्वाणां सामयीं तु वा ।  
साधकीं वाभिषेकान्तां ततः संसाधयेन्मनुम् ॥ ३१-५३ ॥  

त्रिःस्नायी पूजयेल्लिङ्गे शिवं पञ्चावृतिक्रमात् ।  
आसनादिक्रमात् प्रोक्तैरुपचारैस्तु शक्तितः ॥ ३१-५४ ॥  

आद्यावृतिः स्यान्मूर्त्यङ्गैर्विद्येशैरष्टभिः क्रमात् ।  
नन्दीशाद्यैस्तृतीया स्याच्चतुर्थी दशलोकपैः ॥ ३१-५५ ॥  

तदस्त्रैः पञ्चमी प्रोक्ता यथैवोत्तरपद्धतौ ।  

मन्त्रसाधनाधिकारः ।  

एकाशीतिसहस्रं तु व्योमव्यापिमनुं जपेत् ॥ ३१-५६ ॥  

तद्दशांशं दशार्णं तु पलाशसमिधो घृतम् ।  
तिलांश्च पायसं हुत्वा पुरश्चर्या प्रसिध्यति ॥ ३१-५७ ॥  

अपुरश्चरणोऽप्येष भक्तस्य यजतः शिवम् ।  
मन्त्रः संसाधयेदिष्टं किं पुनः प्रोक्तजापतः ॥ ३१-५८ ॥  

आवहेन्महतीं सिद्धिं प्रोक्तां द्वित्रिचतुर्गुणम् ।  
जपोऽणिमादींश्च गुणान् ददाति दशलक्षतः ॥ ३१-५९ ॥  

सप्तवारं जपाद् व्याधीन् सर्वानपि हरेन्मनुः ।  
अष्टाभिश्च ग्रहान् सर्वानपस्मारान् दशाधिकैः ॥ ३१-६० ॥  

विषाणि पाठाद्धरति सदाशिवमनुः स्वयम् ।  
स्वैक्यं सदाशिवं ध्यायन् कुर्यात् कर्माणि सिद्धये ॥ ३१-६१ ॥  

शान्तिकेषु स्मरेच्छुक्लं रक्तं पौष्टिकवश्ययोः ।  
आकर्षणे च पीताभं स्तम्भे धूम्रं तु चाटने ॥ ३१-६२ ॥  

कृष्णं तु मारणे शत्रुजये सूर्यप्रभं शिवम् ।  
मुक्तये शङ्खकुन्देन्दुमृणालक्षीरसन्निभम् ॥ ३१-६३ ॥  

हृत्पद्मकोटरे ध्यायन् सदासौ मुच्यते भवात् ।  
यद् यदिष्टं भवेत् कर्म तत्तद्धोमजपादिना ॥ ३१-६४ ॥  

संसाधयेदयत्नेन पक्षादर्वाङ् न संशयः ।  
पल्लवाद्यैस्तु पटले प्रोक्तद्रव्यादिभिर्हुतः ॥ ३१-६५ ॥  

नित्यमष्टोत्तरशतं तत्तत्कर्म प्रसाधयेत् ।  

व्योमव्यापिप्रकरणम् ।  

साजेशोऽनुग्रहः साग्निः काष्ठमोबिन्दुनादवान् ॥ ३१-६६ ॥  

पिण्डं स्याद् बीजरत्नं तदखिलार्थप्रसाधनम् ।  
दीर्घस्वरैः स्वेनाङ्गानि जातियुक्तानि षट् क्रमात् ॥ ३१-६७ ॥  

ऋषिः स्यादङ्गिराश्च्छन्दो दैवीगायत्रमस्य हि ।  
वज्रं तु देवता ज्ञेयं कालाग्निसदृशद्युति ॥ ३१-६८ ॥  

षट्कोतियुक्तं तीक्ष्णाग्रं शितधाराभिरन्वितम् ।  
सर्वास्त्रशस्त्रप्रत्यर्थिविदारणविधिक्षमम् ॥ ३१-६९ ॥  

लक्षजापः पुरश्चर्या दशांशं च तिलैर्हुतम् ।  
चन्द्रेन्द्रबिम्बमध्यस्थं पिण्डं वज्राकृति स्मृतम् ॥ ३१-७० ॥  

ज्वालामालाकुलं पीतं स्तम्भनं सर्वविद्विषाम् ।  
प्रतिवादिमुखे सैन्ये मत्तेभमहिषादिषु ॥ ३१-७१ ॥  

चन्द्रेन्द्रबिम्बवह्निस्थं पिण्डं तज्जपितं स्मृतम् ।  
पीतं ज्वालाकुलं सद्यस्तत्तत् संस्तम्भयेत् स्फुटम् ॥ ३१-७२ ॥  

वाय्वग्निसंयुतं ध्यातं पिण्डं संस्तम्भमावहेत् ।  
ग्रहग्रस्ते तथा ध्यातं पिण्डं तन्मोक्षमावहेत् ॥ ३१-७३ ॥  

रोचनालिखितं त्वेतत् पटादौ यत्र पूज्यते ।  
तद् गृहं ग्रहरोगाहिक्षुद्ररोगास्त्ययन्ति हि ॥ ३१-७४ ॥  

ऐन्द्रमण्डलगं पिण्डं स्तम्भयेदुद्यदायुधम् ।  
आप्यमण्डलगं पिण्डमग्न्यनुग्रहवर्जितम् ॥ ३१-७५ ॥  

विषदष्टशिरोन्यस्तं विषं सद्यो विनाशयेत् ।  
पद्मोदरेन्द्रबिम्बेऽपि पिण्डं पिण्डस्य मध्यतः ॥ ३१-७६ ॥  

नामजीवविदर्भं तु विलिख्यं स्याद् दलेष्वथ ।  
पश्चिमोत्तरयाम्यप्राङ्मध्येऽर्णान् विपतेर्लिखेत् ॥ ३१-७७ ॥  

तारं संवर्तकः साक्षः पार्श्वं ठौर्विपतेर्मनुः ।  
पञ्चार्णो विनियोगोऽस्य परस्तादिह लिख्यते ॥ ३१-७८ ॥  

वाय्वग्निरक्षःशार्वेषु यादीन् वान्तान् सबिन्दुकान् ।  
सबिन्दुवामनेत्रेण त्रिष्कृत्वो वेष्टयेद् बहिः ॥ ३१-७९ ॥  

भूर्जे गोमयतोयार्द्ररोचनापङ्कतो लिखेत् ।  
हेमसूच्या तु पुष्ट्यर्के सिद्धयोगेऽथवा लिखेत् ॥ ३१-८० ॥  

सम्पूज्य जपहोमाभ्यामष्टोत्तरसहस्रकम् ।  
जातरूपहिरण्यैस्तु वेष्टितं गुलिकीकृतम् ॥ ३१-८१ ॥  

धृतं हस्तेऽथवा कण्ठे मूर्ध्नि वा सर्वकामदम् ।  
आयुरारोग्यविजयश्रीसमृद्धिसुतप्रदम् ॥ ३१-८२ ॥  

भूतग्रहादिचोरारितोयाग्निभवभीतिहृत् ।  
सिंहव्याघ्रगजादिभ्यो रक्षत्येनं सदा धृतम् ॥ ३१-८३ ॥  

कालात् तु वायुना नीते जीर्णपत्रे तु तल्लिखेत् ।  
रहितं बिन्दुना चेन्दुमण्डलेन च यादिभिः ॥ ३१-८४ ॥  

विलिख्य काकपत्रेण कृष्णेनोच्चाटयेद् रिपून् ।  
पिण्डं क्रोधाग्निपुटितमुच्चाटादिविधौ जपेत् ॥ ३१-८५ ॥  

खं सश्रीत्राग्निचन्द्रार्धं बीजं क्रोधाग्निसञ्ज्ञितम् ।  
निम्बच्छदे तथा काकमलदेहाग्निभिर्लिखेत् ॥ ३१-८६ ॥  

तदङ्गजैश्च विद्वेषस्तयोः स्यादुक्तधूपतः ।  
विषमार्जारनकुलसर्पाश्चमहिषोद्भवैः ॥ ३१-८७ ॥  

रोमभिर्धूपयेद् द्वेषे निम्बपत्रविमिश्रितैः ।  
क्रोधाग्निपुटितं पिण्डं लिखितं निम्बपत्रके ॥ ३१-८८ ॥  

विषेण रुधिरार्द्रेण चिताग्नौ मारणं हुतम् ।  
पाशेनाद्यन्तसंरुद्धं दीर्घक्रोधाग्निसम्पुटम् ॥ ३१-८९ ॥  

पिण्डं जपेच्छान्तिकेषु क्षुद्रशान्तौ विशेषतः ।  
रोगादिशान्तये जप्यः पिण्डः स्यात् कुम्भसम्पुटः ॥ ३१-९० ॥  

चन्द्रमण्डलमध्यस्थसुधामृतसितद्युतिः ।  

पिण्डाधिकारः ।  

संवर्तः सविषाग्नित्वक् सद्यान्तार्धेन्दुशेखरः ॥ ३१-९१ ॥  

बीजं चिन्तामणिर्नाम महारुद्रोऽस्य देवता ।  
ऋषिस्तुम्बुरुसञ्ज्ञोऽस्यच्छन्दो गायत्रमेव हि ॥ ३१-९२ ॥  

लक्षावृत्तिः पुरश्चर्या दशांशं च तिलैर्हुतम् ।  
प्राणानुग्रहहीनं तं बीजं दीर्घस्वरैर्युतम् ॥ ३१-९३ ॥  

जातिभाञ्जि षडङ्गानि बिन्द्वन्तं नयनत्रयम् ।  

तदप्यस्त्रान्तम् ।  

शिवासनेऽरुणाम्भोजे स्थितो ध्येयोऽरुणद्युतिः ॥ ३१-९४ ॥  

शरशूलाग्निनागांश्च टङ्कं च करवालकम् ।  
कपालं कार्मुकं बिभ्रदष्टबाहुं त्रिलोचनम् ॥ ३१-९५ ॥  

रक्ताकल्पः कृत्तिवासाः कपर्दी चन्द्रशेखरः ।  
रौद्रः प्रसन्नवदनो ध्येयः सर्वाङ्गसुन्दरः ॥ ३१-९६ ॥  

केसराग्रेषु चाङ्गानि देव्यो दिक्पत्रमध्यगाः ।  
कोणच्छदस्था दूत्योऽस्य सर्वा ललितविग्रहाः ॥ ३१-९७ ॥  

जया च विजया चैव अजिता चापराजिता ।  
दुर्गा च सुभगा चैव कराली मोहनी तथा ॥ ३१-९८ ॥  

तद्बाह्ये दशलोकेशैर्विघ्नवीरेशमातृभिः ।  
तदस्त्रैरपि तद्बाह्ये चतुरावरणैर्यजेत् ॥ ३१-९९ ॥  

उपचारैर्यथाशक्ति सिद्धमन्त्रस्ततो भवेत् ।  
विनियोगा भवन्ति स्म जपध्यानार्च्चनारतेः ॥ ३१-१०० ॥  

ज्वलदग्निपुरस्थं तद् बीजं ग्रस्तशिरःस्थितम् ।  
स्तोभकृद् ग्रहमोक्षं च करोति जपतः क्षणात् ॥ ३१-१०१ ॥  

स्त्रीनामसहितं योनौ स्मृतं बीजं वशीकरम् ।  
अग्निवायुपुरस्थं तद् बीजाग्निस्थः स्वयं स्मरेत् ॥ ३१-१०२ ॥  

सर्वरक्षाकरमिदमात्मनो वा परस्य वा ।  
कृष्णं कर्णे नयनयोः कुक्षौ मारे स्मृतं तु तत् ॥ ३१-१०३ ॥  

बाधिर्यमन्धता शूलं बीजमापादयेत् स्फुटम् ।  
बीजमग्निमयं देहे ध्यातं शत्रोस्तु दाहकृत् ॥ ३१-१०४ ॥  

हृदाग्निवायुबिम्बस्थं स्मृतं योषिद्वशङ्करम् ।  
चक्रीमृद्भैरवास्यस्थं यन्त्रं तन्नामबीजवत् ॥ ३१-१०५ ॥  

वाक्स्तम्भनकरं शत्रोर्नृम्भा मोहादिभूगृहे ।  
मधुरत्रकुम्भस्थं क्षुत्पिपासाज्वरादिहृत् ॥ ३१-१०६ ॥  

षट्कोणं मूर्ध्नि तद् ध्यातं दष्टस्याधोऽवतारितम् ।  
पादान्तं त्रिरिदं सद्यो विषसंहरणं स्पृशेत् ॥ ३१-१०७ ॥  

अनूर्ध्वाग्निविषं बीजममृतास्रावि पाण्डुरम् ।  
कण्ठे वामकरे ध्यातं विषमृत्युजरापहम् ॥ ३१-१०८ ॥  

षट्कोणमध्यगं बीजमग्निवाय्वादिवर्जितम् ।  
अनूर्ध्वाग्न्यादिकं षट्सु कोणेष्वग्निसमन्वितम् ॥ ३१-१०९ ॥  

बहिर्भूमण्डलोपेतं भूर्जे रोचनयार्चितम् ।  
पिण्डयन्त्रोक्तविधिना गुलिकीकृत्य साधितम् ॥ ३१-११० ॥  

चिन्तामणि समं ह्येतत् प्राग्वत् सर्वार्थसाधकम् ।  
प्रणवोऽथ वचः शब्दः कर्णी नाभिस्ततो जलम् ॥ ३१-१११ ॥  

रुद्रस्वरस्थं नत्यन्तो गुहमन्त्रः स्वराक्षरः ।  
विश्वामित्रोऽस्य तु मुनिरुष्णिग् छन्दस्तु दैवतम् ॥ ३१-११२ ॥  

षण्मुखोऽर्णायुतजपं पुरश्चर्यादशांशतः ।  
तिलाज्यहोमं कुर्याच्च पूजां चोक्तविधानतः ॥ ३१-११३ ॥  

षण्मुखो वैकवक्त्रो वा द्वादशाक्षभुजो गुह ।  
चतुर्बाहुर्द्विबाहुर्वा रक्ताकल्पविभूषितः ॥ ३१-११४ ॥  

युवा कुमारो बालो वा स्कन्दो ध्येयः स्मिताननः ।  
पाणिभ्यां पङ्कजेऽधस्तादूर्ध्वं शक्तिं च कुक्कुटम् ॥ ३१-११५ ॥  

बिभ्रच्चतुर्भुजः स्कन्दो ध्येयः पद्मासने स्थितः ।  
दक्षिणे पङ्कजं शक्तिं मातुलुङ्गं च वामतः ॥ ३१-११६ ॥  

पाशं चतुर्भुजो बिभ्रदेकवक्त्रो युवा गुहः ।  
अभयं पङ्कजं शक्तिं दक्षिणे वरतोमरे ॥ ३१-११७ ॥  

कुलिशं षड्भुजो बिभ्रदुपविष्टोऽम्बुजासने ।  
स्थितोऽपि षण्मुखो ध्येयस्त्वेकवक्त्रोऽथवा भवेत् ॥ ३१-११८ ॥  

अभयं शक्तिशूलेषून् कुलिशं चाङ्कुशं करैः ।  
दक्षिणे धारयंस्तद्वत् कटिस्पर्शिवरप्रदम् ॥ ३१-११९ ॥  

दण्डं च तोमरं चापं घण्टां पाशं च वामतः ।  
अधोहस्तात् प्रभृत्यूर्ध्वं स्याद् द्वादशभुजो विभुः ॥ ३१-१२० ॥  

स्नात्वा मूलाङ्गमन्त्रैस्तु कृतसन्ध्याविधिः शुचिः ।  
धौताङ्घ्रिहस्तः स्वाचान्तो द्वारि द्वाःस्थाविमौ यजेत् ॥ ३१-१२१ ॥  

शक्तिपाणये नमः । वज्रपाणये नमः ।  

प्रविश्यान्तरुपासीनो विघ्नेशं च गुरुं यजेत् ।  
कृतात्मयागस्तिलकी मूलाङ्गाढ्योदकेन तु ॥ ३१-१२२ ॥  

स्वशिरोर्चाक्षितिद्रव्यप्रोक्षणादिविशुद्धितः ।  
भद्रके मण्डले शक्तिमनन्तासनगात्रकान् ॥ ३१-१२३ ॥  

धर्मादीन् कन्दनालाब्जैः सत्त्वाद्यान् मण्डलानि च ।  
ब्रह्मादींश्चापि विद्याद्याः शक्तीर्याद्यैर्नवाक्षरैः ॥ ३१-१२४ ॥  

क्षान्तैर्दीर्घस्वरार्धेन्दुयुक्तैः सङ्कल्प्य पूजयेत् ।  
स्कन्दमूर्तिं यथोद्दिष्टां कर्णिकायां निवेश्य तु ॥ ३१-१२५ ॥  

हृत्पद्माद् द्वादशान्ताद् वा ज्योतिः सौषुम्नमार्गतः ।  
स्कन्दात्मकं समावाह्य मूर्तौ संस्थाप्य रोधयेत् ॥ ३१-१२६ ॥  

सन्निरुध्यावकुण्ठ्याथ प्ररोच्यामृततां नयेत् ।  
द्व्यष्टोपचारैरर्घ्याद्यैरभिपूज्य यथाविधि ॥ ३१-१२७ ॥  

अङ्गानि शक्तीः षण्मूर्तीः परिवारांश्च पूजयेत् ।  
केसरेषु तदग्रेषु दलाग्रेषु च तद्बहिः ॥ ३१-१२८ ॥  

अङ्गादीन् लोकपालांस्तांस्तदस्त्राणि च पूजयेत् ।  

आवरणनामानि-  

विद्या शान्तिः स्मृतिर्मेधा प्रज्ञा कान्तिर्द्युतिर्धृतिः ॥ ३१-१२९ ॥  

व्यापिनी चेति बिन्द्वन्तास्तन्मध्ये नवमीं यजेत् ।  
सनत्कुमारः स्कन्दश्च विशाखः षण्मुखस्तथा ॥ ३१-१३० ॥  

नैगमेषो हेमचूडः षडिमान् पूजयेत् क्रमात् ।  
प्राग्याम्यरक्षोवरुणवायुसोमादिशागतान् ॥ ३१-१३१ ॥  

अग्नीशयोः शङ्खपद्मौ निधी च धनवर्षिणौ ।  
चतुर्द्वारेष्वथ द्वौ द्वौ वीरसेनादिकान् यजेत् ॥ ३१-१३२ ॥  

वीरसेनमहासेनौ भद्रसेनसुषेणकौ ।  
चारुसेनश्च सेनानीः सेनान्तौ पूर्णचित्रकौ ॥ ३१-१३३ ॥  

पूज्या इत्यर्थः ।  

बाह्ये द्वादशराशिस्था द्वादशेज्या गणेश्वराः ।  
बाणशाखौ भद्रसेनः सेनानीश्च भवात्मजः ॥ ३१-१३४ ॥  

सुब्रह्मण्यः कार्तिकेयो गुहो वै कुक्कुटध्वजः ।  
मयूरवाहनश्चैव गाङ्गेयश्च ततः परम् ॥ ३१-१३५ ॥  

देवसेनापतिश्चैव द्वादशैते गणेश्वराः ।  
तद्बाह्ये लोकपालास्तु पूज्याः सायुधवाहनाः ॥ ३१-१३६ ॥  

विघ्नं च वीरभद्रं च याम्ये मातॄश्च पूजयेत् ।  
वायोः समीपे दुर्गां च धूर्तसेनं तथैशतः ॥ ३१-१३७ ॥  

एवं सपरिवारं तमिष्ट्वाग्नावपि पूजयेत् ।  
तिलाज्यबैल्वचरुभिर्नित्यहोमः प्रशस्यते ॥ ३१-१३८ ॥  

मन्त्रसाधनाद्यधिकारः ।  

चतुरश्रे षडश्रे वा कुण्डे सत्स्कन्दपावके ।  
हुत्वा द्रव्यैर्यथोद्दिष्टैः सर्वान् कामानवाप्नुयात् ॥ ३१-१३९ ॥  

समिद्भिर्बिल्वजाभिः श्रीः खादिरैः पुष्टिरुत्तमा ।  
पशूनेधोभिराश्वत्थैः प्लाक्षैर्धान्यधनानि च ॥ ३१-१४० ॥  

मेधां वाप्नोति विद्यां च पलाशैर्ब्रह्मवर्चसम् ।  
अन्नेनान्नं तु साज्येन पायसेन श्रियं धनम् ॥ ३१-१४१ ॥  

पुत्रजीवैस्तथा पुत्रांस्तिलैः सर्वार्थसम्पदः ।  
यद्वर्णपुष्पैर्जुहुयात् तत्तद्वर्णाम्बराप्तये ॥ ३१-१४२ ॥  

दूर्वाभिरायुः कमलैः श्रीर्युद्धे विजयः शरैः ।  
सबुसैः सर्षपैः स्तम्भो द्वेषः कार्पासकोषणैः ॥ ३१-१४३ ॥  

विषपत्रैस्तथोच्चाटो मारणं सविषैर्विषैः ।  
कन्यां समधुरैर्लाजैः सिद्धार्थैररिनाशनम् ॥ ३१-१४४ ॥  

सक्षौद्रलवणैर्वश्यं सर्वेषां भवति ध्रुवम् ।  
चतुःषष्टिदिनं हुत्वा तदर्धं पक्षमेव वा ॥ ३१-१४५ ॥  

कार्यगौरवतो मन्त्री हुत्वा तत्तदवाप्नुयात् ।  
होमकर्मण्यशक्तानां जपस्तत्त्रिगुणो भवेत् ॥ ३१-१४६ ॥  

चतुर्गुणो वा भक्तश्चेद् द्विगुणादपि साधयेत् ।  
रत्नसिंहासने पद्मे शिशुं स्कन्दं शिवाङ्कगम् ॥ ३१-१४७ ॥  

ध्यायंस्तत्फलरत्नौघैः शीर्यमाणैः स्वविग्रहम् ।  
आपूर्यमाणं सञ्चिन्त्य जपतो मासमात्रतः ॥ ३१-१४८ ॥  

धनसम्पत्समृद्धिश्च कुबेरस्येव जायते ।  
कृत्तिकायां तथा षष्ठ्यां पूजाहोमजपादिकम् ॥ ३१-१४९ ॥  

सविशेषं विधायाशु सर्वान् कामानवाप्नुयात् ।  
शिवास्त्रवत् पाशुपतास्त्रमुक्तं व्योमाख्यविद्यापि च पिण्डबीजम् ।  
तथैव चिन्तामणिबीजमस्मिन् षड्वक्त्रमन्त्रः पटले समासात् ॥ ३१-१५०� ॥  

इति श्रीमदीशानशिवगुरुदेवपद्धतौ तन्त्रसारे एकत्रिंशः पटलः ॥ ३१ ॥  
