+++
title = "०३"

+++
अथ तृतीयः पटलः  

अथ सकलमनूनां मातृकां जन्मभूमि-  
स्तदधिकृतविशेषा वर्गवर्गादियुक्त्या ।  
पृथगिह परिपाट्या लिख्यते च स्वराणा-  
मुदयविहृतिवर्णैश्चाप्तिराश्यात्मलिङ्गैः ॥ ३-१ ॥  

अविदितमनुवर्णप्रक्रियाकार्यरूपः  
कथमिह फललिप्सुस्तज्जपादौ प्रवृत्तः ।  
गणविषयविभागानौषधानामजानन्   
कुभिषगिव चिकित्सालौलुपो बालिशोऽसौ ॥ ३-२ ॥  

अविदितगजशिक्षश्चासृणिर्वाधिरोहे-  
दविरलमदधाराः संस्रवन्तं गजेन्द्रम् ।  
अगणितपरिशुद्धिर्मन्त्रतत्त्वानभिज्ञः  
स पतति खलु मूर्खो देशिकः साधको वा ॥ ३-३ ॥  

इति लिपिमनुचक्रव्याक्रियार्थस्त्वतोऽस्मिन्  
प्रकटितबहुमन्त्रो देशिकैर्वेदितव्यः ।  
अकचटतपयाख्याः सप्त शाख्यश्च वर्ग-  
स्त्विह रविशशिवर्णः स्यादवर्गः स्वरात्मा ॥ ३-४ ॥  

पुरुषयुवतिभेदा रौद्रसौम्याः स्वरास्ते  
नहि पृथगुदयाः स्युहस्वदीर्घाः क्रमेण ।  
उदयति रविवर्णे ह्रस्वके दक्षिणस्थे   
शशिनि च खलु दीर्घे वामनासापुटेऽर्णे ॥ ३-५ ॥  

नसि पुटयुगलेऽस्मिन्नूर्ध्वमग्निस्तु तिर्यङ्  
मरुदुदकमघस्तान्मध्यकुण्ड्यं धरित्री ।  
सुषिरमिह हि यत् स्वं पञ्च भूतानि चैवं  
सवितरि च शशाङ्के ते स्वरास्तूदयन्ते ॥ ३-६ ॥  

उभयमपि च विद्याद् यत्र निश्वासवायुः   
प्रसरति समकाये स्वस्थदेहेन्द्रियस्य ।  
वदतु च परिपृष्टः कार्यसिद्धिं च हानिं  
स्वरमुदितमवेक्ष्य स्वस्य वान्यस्य युक्त्या ॥ ३-७ ॥  

कपिलवकुशरामाः कामनिम्ने निशाज्ञः   
पशुरणियमगावः किं वनं सङ्ख्यनाड्यः ।  
क्रमपठितयुगार्णा राशयो द्वादश स्यु-  
र्दिनरजनिविभागस्तैस्तु षड्भिश्च षड्भिः ॥ ३-८ ॥  

अजवृषमिथुनाख्याः कर्किहर्यक्षकन्याः  
समतुलमलिचापे नक्रकुम्भाह्वमत्स्याः ।  
चरनचरयुगास्ते राशयस्त्रिक्रमाः स्युः   
सह खलु लिपिवर्णैः श्वासवेद्योदयाद्याः ॥ ३-९ ॥  

उदयति चरराशिर्दक्षिणघ्राणसूर्ये  
मरुति हि शशिसञ्ज्ञे वामके स्थास्नुराशिः ।  
उभयपुटनिसृष्टं चोदयेद् युग्मराशिः  
सकलभुवनकालज्ञापकः श्वासचारः ॥ ३-१० ॥  

उभयमरुति जीवः सौम्यवायौ जले वा   
शशिदहनधरण्यो मारुतो धातुशंसी ।  
उभयधरणिसूर्ये चाप्सु मूलं शशाङ्के   
पयसि च फलसिद्धिः सूर्यभूम्यप्सु न स्यात् ॥ ३-११ ॥  

कुजमुभयगवह्नौ सूर्यवह्नौ मृतिः स्यात्   
सवितृवियति नष्टं स्यान्मृतं वाल्पमायुः ।  
वदतु मरुति चन्द्रे दीर्घमायुस्तदद्भिः  
सुखमपि शशिभूमौ चाल्पसिद्धिस्तु तत्स्वे ॥ ३-१२ ॥  

उभयधरणिरिष्टं साधयेद् दीर्घकाला-  
दुभयमरुति किञ्चित्कालपाके स सिद्ध्येत् ।  
उभयगगनवह्न्योर्नैव सिद्धिर्न हानि-  
र्मरुदुभयजलस्थः क्षिप्रमल्पेष्टदः स्यात् ॥ ३-१३ ॥  

शशिजलधरणिस्थे शान्तिकं पौष्टिकं वा   
शशिमरुदनवाभ्यां(?) वश्यमाकर्षणं च ।  
दिनकरभुवि कुर्यात् स्तम्भनं त्वर्कतोये   
रुजमिनमरुता स्वे भ्रामणोच्चाटनाभ्याम् ॥ ३-१४ ॥  

दिनकरवियति स्यान्मोहनं चार्कवह्नौ  
द्रुततरमरिवर्गान् मारयेत् सादयेच्च ।  
इति जपहुतविद्याः साधयन् वै यथावत्   
स्वरमुदितमपेक्ष्य त्वारभेताशु सिद्ध्यै ॥ ३-१५ ॥  

स्वरोदयाधिकारः ।  

कचटतपसमाख्याः पञ्चवर्गास्तु धात्री-  
मरुदनलखतोयैः संयुतास्तत्र वेद्याः ।  
अनिलदहनपृथ्व्यो वारि चाप्यत्र याद्या-  
स्त्रिगुणगगनवर्णाः शादयोऽन्त्यस्तु रागः ॥ ३-१६ ॥  

कनकरुगमलस्रग्वस्त्रगन्धोऽष्तबाहु-  
स्त्रिशिखवरगदाधृत्क् कूर्मवाहोऽष्टनेत्रः ।  
शशधरचतुरास्यो वृत्तपीठे कपर्दी  
कुवलयसमगन्धो मन्दराभो ह्यकारः ॥ ३-१७ ॥  

धवलरुचिरथाब्जे सूपविष्टा द्विबाहु-  
र्गजवरमधिरूढा साङ्कुशा पाशहस्ता ।  
तुहिनविमलहारैर्भूषिता षष्टिदीर्घा  
त्रिदशविततिराख्या योजनानां पुरन्ध्री ॥ ३-१८ ॥  

कुलिशधृगतिपीतं कूर्मवाहं कुबिम्बे  
द्विभुजमलसगन्धं योजनद्वन्द्वदीर्घम् ।  
स्मरतु विविधमायं विस्तृतं दैर्घ्यतोऽर्धं  
रिपुदुरितगदघ्नं स्तम्भनं सूक्ष्मसञ्ज्ञम् ॥ ३-१९ ॥  

कनकफलकरा स्त्री पञ्चगब्यूतिवृता  
सितरुचिरमृतार्द्रा हारिहाराभिरामा ।  
द्विगुणधरणिबिम्बे हंसगा योजनानां  
दशपरिणतमूर्तिः पुष्टिदा स्यात् त्रिमूर्तिः ॥ ३-२० ॥  

द्विशतरचितदैर्घ्यं विस्तृतं योजनानां  
शतमतिकटुगन्धं काकवाहं द्विहस्तम् ।  
अनलभवनसंस्थं ताम्रवर्णं सशूलं  
सगदमखिलरक्षां(?)स्यादयुग्मं तु षण्डम् ॥ ३-२१ ॥  

द्विभुजमरुणमग्नेर्मण्डलस्थोष्ट्रवाहं  
दशशतविततं तद्द्वन्द्वदीर्घं त्रियुग्मम् ।  
भुजगभुजगवर्गैर्भूषितं दुष्टगन्धं  
स्मरतु विषविघाते षण्डकं शक्तिपाशम् ॥ ३-२२ ॥  

कुलिशधरमुदग्रं हंसवाहं सपाशं  
द्विलपनमतिपीतं पार्थिवाब्जे सुगन्धम् ।  
शतविततिलुयुग्मं त्रिंशदायामि षण्डं  
स्मरतु रिपुगणघ्नं स्तम्भनं स्वर्णचूडम् ॥ ३-२३ ॥  

रथचरणफलास्यं षण्डकं शङ्खपद्म-  
स्फुरितभुजचतुष्कं चन्द्रकीकण्ठनीलम् ।  
सुमुखममलहारं पद्मगन्धं कपर्दि  
स्मरतु निखिलवश्यं झण्डिनं चक्रवाके ॥ ३-२४ ॥  

द्विभुजगरुडवाहां भूषितां वह्निबिम्बे   
त्रिशिखकुलिशहस्तां शुक्लवर्णां सुगन्धाम् ।  
स्मरतु विमलहारां भौतिकीं वा प्रसूत्यै  
प्रविततशतकोटिं योषितं तां तथोच्चाम् ॥ ३-२५ ॥  

अखिलभुवनमध्यव्यापकं पीतवर्णं   
दशशतभुजयुग्मं द्योतमानं त्रिणेत्रम् ।  
द्विगुणदहनबिम्बे गोवृषे भूषिताङ्गं  
पुरुषयुवतिदेहं मुक्तिदं ध्येहि सद्यम् ॥ ३-२६ ॥  

सितकुसुमसुगन्धिः शुक्लवासाः सुवर्ण-  
द्युतिरपि कुसुमाभो वज्रपाशौ च बिभ्रत् ।  
धरणिकमलबिम्बे योजनानां सहस्रं  
तततनुरिह चिन्त्यः पौष्टिकेऽनुग्रहेशः ॥ ३-२७ ॥  

घुसृणरुचिरनेकैर्भूषणैश्चित्रिताङ्गो  
युगलयुगलजाड्याः स्वेष्टदः पद्महस्तः ।  
सरसिजमधितिष्ठन् श्रीकरोऽक्रूरवर्णः   
सकलदुरितमुक्त्यै चिन्तनीयोऽवतान्नः ॥ ३-२८ ॥  

दहनपुरगतस्तत्षण्डकं युग्महस्तं   
करगतमपि कृष्णैर्वस्त्रगन्धैस्त्रिणेत्रम् ।  
त्रिशिखकुलिशहस्तं क्षुद्रविद्वेषदक्षं  
दशशतपरिमाणं चिन्तयेच्च स्वरान्त्यम् ॥ ३-२९ ॥  

स्वरमूर्त्यधिकारः ।  

कुलिशमुसलहस्तो भूमिबिम्बेऽजगन्धः  
कनकरुगिभसंस्थो ब्रह्मशक्राधिदेवः ।  
द्विभुजपुरुषवेषो वश्यकृत् कः कपर्दी  
दशशतपरिवृत्तः पातु नास्तद्द्विरुच्चः ॥ ३-३० ॥  

शतमखमणिनीलः सर्पयज्ञोपवीतो   
धवलवदनरौद्रः पातु वः पिङ्गपादः ।  
ज्वलनकमलमेषे पावनः स्तम्भनः स्वो  
दशशतपरिमाणस्तोमरी शक्तिपाणिः ॥ ३-३१ ॥  

फणिनि विकचपद्मे रक्तवर्णे निविष्टः  
शतविततिरनुग्रः पुष्टिदस्तावदुच्चः ।  
गणपतिधनदेशो हंसवाहः सुगन्धो-  
ऽवतु भुजधृतपाशः साङ्कुशो वो गकारः ॥ ३-३२ ॥  

दशशतपरिवृत्तं तद्विमानोच्चषण्डं   
कुलिशवरगदाढ्यं ध्येयमुष्ट्राधिरूढम् ।  
द्विभुजमसितयाम्यद्वेषणोच्चाटकृत्यैः  
स्मरतु च घमुदग्रं यन्मुखोलूखलस्थम् ॥ ३-३३ ॥  

त्रिशिखमुसलटङ्कैः शक्तिदण्डाहिहस्तं  
यमपतिमतिकृष्णं षड्भुजः काकवाहम् ।  
स्मरतु भुजगरूढं कोटिदीर्घार्धवृत्तं  
श्वयथुचरणगात्रं द्वेषणेष्वेकरुद्रम् ॥ ३-३४ ॥  

सितरुचिररिशङ्खौ चाम्बुजं मातुलुङ्गं  
दधदरुणसुगन्धस्रग्विभूषः कपर्दी ।  
जगति निखिलभूत्यै पातु वो गुह्यकेशो  
धरणिकमलसंस्थः कोटिमानस्तु कूर्मः ॥ ३-३५ ॥  

मकरकमलरूढः सूर्यकान्तिः स वोऽव्या-  
दरिजलजगदाब्जान्यादधद् दिव्यगन्धः ।  
धवलवसनगन्धः स्रग्धरः कोटिमानो  
विमलमणिविभूषो वश्यदस्त्वेकनेत्रः ॥ ३-३६ ॥  

सितकमलशशाङ्कोदुद्गताविन्दुवर्णौ  
सफलकुलिशपाशौ सौधकुम्भौ दधानौ ।  
दशशतपरिमाणौ वोऽवतां शान्तवर्णौ   
पलितमृतिगदघ्नौ क्ष्वेलशान्तिप्रधानौ ॥ ३-३७ ॥  

असितमशुभषण्डं दुर्मतिं काकवाहं  
यमपुरुषमनेकैरायसैर्भूषिताङ्गम् ।  
त्रिशिखपरशुहस्तं द्वेषकृत्येषु विद्याद्  
दशशतपरिमाणं शर्मसञ्ज्ञं तु वर्णम् ॥ ३-३८ ॥  

जलधिसमनिनादः सद्गदो वज्रपाणि-  
र्भुजगभुजगनद्धो युग्मबाहुः सुतीव्रः ।  
प्रथमरिपुरुजानां ध्वंसनः क्रौञ्चवाहः  
कपिलरुचिरुदारो वः स सोमेश्वरोऽव्यात् ॥ ३-३९ ॥  

अमलशशिनिकाशः शङ्खगोक्षीरगौरो  
विमलमणिविचित्रैर्भूषितो हारजालैः ।  
धरणिपवनपद्मे पद्महस्तो गजोऽव्यात्   
सकलविषहरो वो लाङ्गली लक्षमानः ॥ ३-४० ॥  

तुरगकुवलयस्थः पक्वरम्भाद्युतिर्वः  
कनकमणिविचित्रस्तुर्यवक्त्रोऽष्टबाहुः ।  
दशशतपरिमाणः पद्मपाशाङ्कुशाब्जा-  
न्यभयवरदशूलैरादधद् दारुकोऽव्यात् ॥ ३-४१ ॥  

अनलपुरगमेषे वह्निदेवः स वोऽव्यात्  
कुलिशवरभुसृण्ठीभिण्डिपालेषुपाशान् ।  
परशुमपि रथाङ्गं कार्मुकं चादधानो  
दशपरिणतिरुच्चैरर्धनारीश्वरार्णः ॥ ३-४२ ॥  

त्रिशिखपरशुहस्तं व्याघ्रवाहं सुधूम्रं  
त्रिमुखमहितरोगान् ध्वंसयन्तं कुबिम्बे ।  
अरिकुलिशभुसृण्ठीपाशदण्डध्वजाढ्यं  
स्मरतु दशशतोच्चं चाप्युमाकान्तवर्णम् ॥ ३-४३ ॥  

द्विपवरमधिरूढं शङ्खटङ्काब्जपाशान्  
दधदलसमगन्धो वः सहस्रप्रमाणः ।  
शतमखवरुणेशो वश्यदो भूषिताङ्गः  
कटकमकुटनिष्कैराषढीपाटलोऽव्यात् ॥ ३-४४ ॥  

वृषगतशितिवर्णस्तुर्यवक्त्रोऽष्टबाहु-  
र्मरुदनलपतिर्वः कोटिमानस्त्रिशूली ।  
मुसलपरशुशक्तीस्तोमरं भिण्डिपालं  
दधदवतु च दण्डं प्रासमप्येष दिण्डी ॥ ३-४५ ॥  

असितमथ यमेशं षड्भुजं वस्त्रिवक्त्रं  
भुजगवलयहारं शूलटङ्कासिदण्डान् ।  
कुलिशमपि भुसृण्ठिं षण्डमव्याद् दधद् य-  
न्महिषगतकरोटौ कोटिमानोऽत्रिसञ्ज्ञम्(?) ॥ ३-४६ ॥  

मृगवरमधिरूढो यः स सर्पोपवीतो  
निरृतिपतिरुदग्रः खड्गपाशो भुसृण्ढीम् ।  
दधदतिकपिशोऽव्यान्मुद्गरी बोऽब्जपीठे  
प्रतिभयरिपुभेदी यश्चतुर्लक्षमानः ॥ ३-४७ ॥  
द्विभुजमसितवर्णं व्याघ्रचर्मोत्तरीयं  
डमरुकमपि शूलं बिभ्रदारक्तनेत्रम् ।  
चिरमवतु पिशङ्गैरम्बराद्यैर्युतं वो  
दशशततति नाख्यं काकवाहं च षण्डम् ॥ ३-४८ ॥  

गरुडमधिगतोऽब्जे सर्पयज्ञोपवीती  
दशवदनसिताङ्गो विंशतिं यो भुजानाम् ।  
दधदपि मणिचित्रः पातु कोटिप्रमाणो  
विविधविषहरोऽसौ ब्राह्मणो लोहितार्णः ॥ ३-४९ ॥  

परशुरथपदाढ्यः सिंहपद्माधिरूढः  
प्रविततदशकोटिर्युग्मबाहुर्द्विजन्मा ।  
हरतु भवदरिष्टं मौक्तिकब्रह्मसूत्र-  
स्तडिदनलपिशङ्गो यः शिखी रक्षणेष्टः ॥ ३-५० ॥  

कुवलयविनिविष्टो हंसवाह षडास्यो  
धनपतिपतिरब्जं शङ्खमप्यादधानः ।  
धवलवसनगन्धो बन्धुजीवारुणो वः  
प्रविततदशकोटिः श्रीकरोऽव्याद् बकारः ॥ ३-५१ ॥  

त्रिमुखनयनरौद्रं पिङ्गकेशं तरक्षो-  
रुपरिदहनबिम्बे धूम्रवर्णं त्रिहस्तम् ।  
रथचरणगदाढ्यं षण्डकं शूलि वोऽव्यात्   
प्रविततदशलक्षं यद्द्विरण्डेशसञ्ज्ञम् ॥ ३-५२ ॥  

उदितमिहिरकान्तिः कल्पवह्निप्रकाशो  
जटिलशिरसि चन्द्रं मुण्डमालां च बिभ्रत् ।  
त्रिशिखपरशुनागांश्चानलं भूतये वो   
विषमयवपुरब्जे स्यान्महाकालवर्णः ॥ ३-५३ ॥  

मृगगतिरतिध्रूम्रो वायुबिम्बे स पायाद्  
ध्वमुसलगदाग्नीनादधद् वायवीयः ।  
सकलभुवनमानश्चाटनः क्षुद्रकृत्ये -  
ष्वरुणवसनगन्धैर्भूषितो वो यकारः ॥ ३-५४ ॥  

ज्वलदनलनिकाशो बह्निबिम्बेऽम्बुजस्थः  
सकलभुवनमानो मेषवाहः प्रसन्नः ।  
अभयवरदशक्तिस्वस्तिकानादधानः  
सितवसनसुगन्धिः पातु युष्मान् भुजङ्गः ॥ ३-५५ ॥  

कमलगतकरीन्द्रे योषिदापीतवर्णा  
कलमकनकवल्लीवज्रपाशान् दधाना ।  
दिशतु धरणिबिम्बे भूषिता सर्वपीता  
धरणिविततिरिष्टं धारिणी स्तम्भिनी वः ॥ ३-५६ ॥  

अमृतकिरणगौरी नक्रपङ्केरुहो वो   
धवलकमलपाशौ बिभ्रती वारिबिम्बे ।  
विविधविषरुजार्तिं ध्वंसयन्ती विभूत्यै  
भुवनविततिरस्तु क्षीरपीयूषमूर्तिः ॥ ३-५७ ॥  

धवलकमलहस्ता पुण्डरीकोपविष्टा  
विमलवसनगन्धैर्भूषिता हेमवर्णा ।  
दशशतपरिमाणा हारिधम्मिल्लभारा  
प्रदिशतु बकवर्णास्याकृतिर्वो विभूतिम् ॥ ३-५८ ॥  

शतमखमणिनीलः कूर्मवाहो द्विबाहुः  
कपिशवसनगन्धो वज्रपाशौ च बिभ्रत् ।  
दशशतपरिमाणः क्षोभणो वोऽस्तु लक्ष्म्यै  
प्रहसितवदनेन्दुः श्वेतसञ्ज्ञः प्रमत्तः ॥ ३-५९ ॥  

शशधररुचिगौरो वज्रपद्माब्जपाशान्   
निधिकलशकरण्डे चक्रमप्यादधानः ।  
सरसिजगतहंसे भूषितः कोटिमानो  
धनदपतिरभीष्तं यो भृगुर्वस्तनोतु ॥ ३-६० ॥  

धवलवसनगन्धस्रग् जटी चन्द्रमौलि-  
र्हर इव लकुलीशो भूरिगौरस्त्रिणेत्रः ।  
हरिणपरशुशूलैश्चान्वितो विश्वमानः   
शिवगिरितनयेन प्राणस्वात्मावताद्वः ॥ ३-६१ ॥  

सुरपतिभवनाब्जे शङ्खवज्रारिपाशान्  
सृणिमुसलभुसृण्ठीखड्गघण्टाकपालम् ।  
दधदवतु गजस्थः क्षेत्रपालेन्द्रदेवो  
भुवनविततपीतस्त्रीक्षणोऽन्त्यो द्विदंष्ट्रः ॥ ३-६२ ॥  

धवलरुचिरवर्णा ब्राह्मणास्तेऽथ रक्ताः  
क्षितिभुज इह पीता ये विशो येऽपि कृष्णाः ।  
वृषलकुलसजाता ह्यक्षराश्च स्वलिङ्गैः  
पुरुषयुवतिषण्डास्ते प्रतिश्लोकवेद्याः ॥ ३-६३ ॥  

प्रत्यक्षरमूर्त्यधिकारः  

गुरव इह हि दीर्घा बिन्दुसर्गाभियुक्ता-  
स्तदुपरि विनिविष्टो युक्तवर्णोऽपि यस्य ।  
स च गुरुरिति वेद्यः शेषितोऽस्माल्लघुः स्या-  
ल्लघुरयुगलमात्रः स्याद् गुरुश्च द्विमात्रः ॥ ३-६४ ॥  

मयरसतजभाख्या नस्तथाष्टौ गणास्ते   
पृथगिह खलु हल्भिस्ते त्रिभिः स्युस्त्रिभिश्च ।  
सकलगुरुमसञ्ज्ञो यो गणः सोऽवनिः स्यात्  
प्रथमलघुयसञ्ज्ञः स्याद् गणस्तोयमूर्तिः ॥ ३-६५ ॥  

रगणमिति लमध्यं वह्निदैवं तु विद्यात्   
सगणमपि च वायुं सोऽन्तगुर्वक्षराढ्यः ।  
तगणमपि खमाहुस्तस्य चान्ते लघुस्या-  
ज्जगणमपि च मध्ये स्याद् गुरुः सूर्यदैवम् ॥ ३-६६ ॥  

प्रथमगुरुभसञ्ज्ञः स्याद् गणः सोमदेवः  
सकललघुगणो द्यौर्नाभिधेयोऽष्टमः स्यात् ।  
इति गुरुलघुभिन्नैरष्टभिर्व्याप्तविश्वै-  
र्लिपिपरिपठितार्णैः स्याद् गणैः शब्दसूतिः ॥ ३-६७ ॥  

अनलसलिलवर्णा ये गणाः शत्रवस्ते  
पवनदहनखार्णा मित्रमन्योन्यमुक्ताः ।  
सलिलधरणिसञ्ज्ञास्तेऽपि मित्रं मिथः स्युः  
सलिलपवनखाख्या ये गणास्तेऽत्र मध्याः ॥ ३-६८ ॥  

पुरुषयुवतिषण्डाः स्नेहिनः षण्डमध्याः  
पुरुषपुर्षयोषिद्योषितोऽन्योन्यदुष्टाः ।  
सुहृदि सुहृदमर्णं वा गणं मध्यमं वा  
घटयतु स तु मन्त्रो वाचको देवतायाः ॥ ३-६९ ॥  

मनुरपि विधिनैकः साधितो येन देवः  
स भवति सगणानां सिद्धिभाक् तन्मनूनाम् ।  
किमु बहुविधमन्त्रान् वेत्ति यः साधयेद् वा   
स भवति शिवतुल्यस्तत्फलानां निधानम् ॥ ३-७० ॥  

प्रियफलकटिरम्या श्रीप्रिया रात्रिरन्या  
खगकुलकटकस्त्रीपात्रगर्भार्णसञ्ज्ञा ।  
अभिहितलिपिवर्णानश्विनाद्येषु भेषु  
स्वरपरिणतियुग्मं पौष्णभे स्यान्नियोज्यम् ॥ ३-७१ ॥  

लकारश्च ।  

कुरुवृषदधिसङ्ख्याः शोभनास्तारकाः स्यु-  
र्भयमृतिगददुःखं गोमिथोऽसङ्ख्यभैः स्यात् ।  
कृतमिह खलु यत् स्यान्नाम मातापितृभ्यां  
जननभमपि यत् स्यात् तद्द्वयस्यानुकूलम् ॥ ३-७२ ॥  

फलगुरुरुरुशाणाः शर्मशर्वास्त्वजाद्या  
निगदितलिपिवर्णा राशयः शादयः स्त्र्याम् ।  
जननभनिजनाम्नस्त्वादिवर्णाभियोगा-  
दभिमतमनुभेनाप्यादिवर्णेन शोध्यम् ॥ ३-७३ ॥  

शुद्धायामवनौ सगोमयजलैरालिप्य तत्रालिखे-  
च्चक्रं षोडशकोष्ठकं तु परितः पङ्क्त्यैकया राशयः ।  
विघ्नक्षेत्रपवास्तुवेशविधयः कोष्ठेषु मध्ये स्थितां-  
स्तानिष्ट्वा लिपिवर्णराशिघटनां मन्त्रात्मनाम्नोर्नयेत् ॥ ३-७४ ॥  

एको वाप्यथ पञ्चमोऽपि नवमो राशेः स्वकाद् बान्धवो  
राशिः स्याद् दशमद्वितीयसहितः षष्ठो भवेत् सेवकः ।  
रुद्राग्निस्वरसङ्ख्यया यदि मतस्तन्त्रेष्वयं पोषकः  
स्याद् यो द्वादशमोऽष्टमः श्रुतिमितो मन्त्रः स्मृतो घातकः ॥ ३-७५ ॥  

यो बन्धुर्भवति मनुः स रक्षतीमं   
सर्वार्थानपि वितनोति सेवकाख्यः ।  
पुष्टिश्रीविभवयशांसि पोषकात्मा   
प्राणार्थानपि च निहन्ति घातकाख्यः ॥ ३-७६ ॥  

ईशाद्यं तु चतुश्चतुष्पदलिपौ स्वाख्यादिवर्णे पदे  
ये सिद्धाः खलु ते द्वितीयपदगाः साध्याः सुसिद्धाः परे ।  
वर्णा येऽप्यरयश्चतुर्थपदगास्ते मृत्युदुःखप्रदाः  
शिष्टास्ते त्वचिराच्चिराज्जपहुतैः सिध्यन्ति पाठादपि ॥ ३-७७ ॥  

प्राक् साध्याख्यां साधकाख्यां च पश्चाद्   
धृत्वाष्टाभिस्तत्र शेषादृणं स्यात् ।  
स्वाख्यावर्णैर्वर्धितैः साध्यवर्णैर्-  
हृत्वाष्टाभिस्तद्विलोमादृणं वा ॥ ३-७८ ॥  

साधकाह्वयवर्णानां सह मन्त्राक्षरैस्तु यत् ।  
सिद्धाद्यैर्गणनां कृत्वा ज्ञेयो मन्त्रांशकस्त्वयम् ॥ ३-७९ ॥  

पश्चिमात् प्राग्गतं लेख्यं पङ्क्त्योर्दक्षिणवामयोः ।  
मन्त्रनाम्नोर्यथा वर्णान् पृथक् तद्व्यञ्जनस्वरैः ॥ ३-८० ॥  

नाम्नोर्मन्त्रस्य वा वर्णा विषमाः स्युर्यदा तदा ।  
तत्तदक्षरमालेख्य समं यावत् प्रपूरयेत् ॥ ३-८१ ॥  

ततः सिद्धादिभिर्हृत्वा ज्ञेयं प्राग्वत् फलादिकम् ।  

पङ्क्तौ लिखेत् साधकसाध्यनाम्नो वर्गान् स्वरव्यञ्जनभेदभिन्नान् ।  
हृत्वा त्रिभिः शात्रवमित्रमध्यान् विद्याच्च शत्रुर्यदि तं प्रजंह्यात् ॥ ३-८२ ॥  

संहितोच्चारणात् प्राप्तं शोधनेष्वक्षरं त्यजेत् ॥ ३-८३ ॥  

अधिकं चाप्यनुस्वारं जिह्वामूलं विसर्गकम् ।  
त्यक्त्वैवं सोधयेन्मन्त्रान् यथोक्तं तत्त्वसागरे ॥ ३-८४ ॥  

यथैवाद्याक्षरे शुद्धिं तथा सर्वाङ्गशोधनम् ।  
कृत्वा कियन्तः सिद्धाद्या मन्त्रेऽस्मिन्निति चाङ्कयेत् ॥ ३-८५ ॥  

सिद्धार्णाश्चतुरो यस्मिन् मन्त्रोऽसौ सिद्धनामभाक् ।  
सिद्धहीनस्तु साध्याख्यः सुसिद्धो रिपुवर्जितः ॥ ३-८६ ॥  

सुसिद्धहीनः शत्रुः स्याच्चतुर्धैवं प्रकल्पयेत् ।  
सुसिद्धमन्त्रः स्यादन्ते सिद्धये स हि कामधुक् ॥ ३-८७ ॥  

अशत्रुरादिसिद्धो यः सुसिद्धार्णादिको मनुः ।  
अरिवर्णविहीनश्च सर्वकामप्रदो ह्यसौ ॥ ३-८८ ॥  

यस्याद्यन्तगतः साध्यः कृच्छ्रसाध्यः स वै मनुः ।  
आदावन्तेऽथवाद्यन्ते यस्यारिर्न तमभ्यसेत् ॥ ३-८९ ॥  

स्वभ्यस्तोऽपि हिनस्त्येवं जन्मान्तरशतैरपि ।  
सुसिद्धो यस्य चाद्यन्ते सोऽस्य चिन्तामणिर्मनुः ॥ ३-९० ॥  

एवं विशोधयेन्मन्त्रान् यथोक्तं तत्त्वसागरे ॥ ३-९० १।२ ॥  

प्रत्यक्षरं तु कथितं खलु मातृकायां   
रूपादिकं तदभियुक्तजपादिनार्थाः ।  
सिध्यन्ति मन्त्रनिकुरुम्बविशिष्टवर्णै-  
र्युक्तैस्तु यद् भवति तच्च समस्तमूह्यम् ॥ ३-९१ १।२ ॥  

इत्थं विशोध्य बहुधा प्रथमाक्षरं तन्-  
मन्त्रस्य शिष्टमपि वर्णगणं विचार्य ।  
शुद्धाक्षरादिकमनुं तलिनेतरार्णं   
दद्याद् गुरुस्तदधिकारिविशेषयुक्त्या ॥ ३-९२ १।२ ॥  

इति श्रीमदीशानगुरुदेवपद्धतौ तन्त्रसारे स्वरोदयमातृकाप्रत्यक्षररूपादिकथनं नाम तृतीयः पटलः ॥  
