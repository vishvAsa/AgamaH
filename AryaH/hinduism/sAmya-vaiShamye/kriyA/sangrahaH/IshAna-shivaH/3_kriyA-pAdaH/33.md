+++
title = "३३"

+++
अथ त्रयस्त्रिंशः पटलः ।   

द्रव्याण्यथ विमानादेः शिला दारूणि चेष्टकाः । लोष्टानि   
मृत् सुधा चेति षड्विधानि प्रचक्षते ॥ १ ॥   

तत्र लक्ष्म शिलायास्तु परतोऽत्र निगद्यते । दार्वादीनां तु   
पञ्चानां सङ्ग्रहः पूर्वमुच्यते ॥ २ ॥   

वर्ज्यास्तु तरवः पूर्वं वक्ष्यन्ते ये सकोटराः । सवल्लिका   
लताश्लिष्टाः कीटजुष्टाः सकण्टकाः ॥ ३ ॥   

सदा पुष्पफलाढ्या वा नृगोदेवाश्रिताश्च ये ।   
बहुपक्षिमृगैर्जुष्टाश्चैत्यमार्गश्मशानजाः ॥ ४ ॥   

वक्राः शुष्काश्च ये भग्नाः सर्वभूतादिसंश्रयाः ।   
पलाशाः कुटजा लोध्रा बिल्वपीलुशिरीषकाः ॥ ५ ॥   

श्लेष्मातकाः कदम्बाश्च कोविदाराः सकिंशुकाः ।   
पथ्याक्षामलकाः पार्थाः स्नुहिस्नुग्वरणा अपि ॥ ६ ॥   

अम्बष्ठाः सप्तपर्णाश्च कारस्करविकङ्कताः ।   
न्यग्रोधोदुम्बराश्वत्थप्लक्षशल्मलितिन्दुकाः ॥ ७ ॥   



नन्द्यावर्ताश्च बदराः करवीराः कपित्त्थकाः ।   
सर्पमारारिमेदाश्च पुत्रजीवाः सडुण्डुकाः ॥ ८ ॥   

तिन्त्रिणीपाटलाशोककर्पूरागरुगृञ्जनाः । अर्काश्च   
वर्जनीयाः स्युर्देवमानुषधामसु ॥ ९ ॥   

ऋजवः सारवन्तश्च दृढाश्च चिरजीविनः ।   
वर्षवातातपसहा जलस्थलसहाश्च ये ॥ १० ॥   

तत्तद्देशोचिताः शस्ता ग्राह्याः स्युः शुभधामसु । प्रायशः   
क्षीरतरवो न मनुष्यगृहोचिताः ॥ ११ ॥   

देवधामसु ते योग्याः सर्वेषां लिकूचः शुभः ।   
वृत्ताकारस्तु मूलाग्राद् बहुशाखो दृढायतः ॥ १२ ॥   

पुंवृक्षः स्यात् तरोः स्त्रीत्वं स्थूलमूलकृशाग्रता ।   
मूलाग्रयोः कृशत्वं च मध्ये स्थौल्यं च षण्डता ॥ १३ ॥   

मुहूर्तगर्भस्तम्भादौ पुंवृक्षेणैव कारयेत् । शेषकर्मसु   
सर्वेषु त्रिलिङ्गैरपि शस्यते ॥ १४ ॥   

दारुनियमः ।   

शुक्लपक्षे शुभर्क्षादौ कर्ता स्थपतिना सह । स्नातः   
सिताम्बरालेपः कृतकौतुकमङ्गलः ॥ १५ ॥   

वाचयित्वा द्विजैः स्वस्ति सर्वातोद्यपुरस्कृतः । यथोद्दिष्टं   
व्रजेद् देशमुद्दिष्टैस्तरुभिर्युतम् ॥ १६ ॥   

प्रयाणसमये शस्त्रैर्निमित्तैर्ज्ञातमङ्गलः ।   
उद्दिष्टवृक्षच्छायायामुपलिप्य तु मण्डलम् ॥ १७ ॥   

गणेशं गन्धपुष्पाद्यैर्भक्ष्यैर्भोज्यैश्च पूजयेत् ।   
क्षेत्रेशमोषधीशं च तथैव वनदेवताः ॥ १८ ॥   

गन्धादिभिश्च चरुणा फलपायसमोदकैः । इष्ट्वा भूतबलिं   
दद्याद् भूतान्नकृसरौदनैः ॥ १९ ॥   



सटङ्कः स्थपतिः स्नात्वा मन्त्रावेतावुदीरयेत् । अपक्रामन्तु   
भूतानि देवताश्च सगुह्यकाः ॥ २० ॥   

युष्मभ्यं सुबलिर्भूयात् सोमो दिशतु पादपान् । शिवमस्तु   
महीपुत्रा युष्मभ्यं चापि नः सदा ॥ २१ ॥   

कर्मैतत् साधयिष्यामि क्रियतां वासपर्ययः । एवमुक्त्वा   
नमस्कृत्य पादपेभ्यः प्रसन्नधीः ॥ २२ ॥   

तरोश्छेद्यस्य तु प्राच्यां पीत्वा गव्यं पयो निशि । दर्भेषु   
स्थपतिः सुप्त्वा सुस्वप्नैः प्रातरुत्थितः ॥ २३ ॥   

स्नात्वा स्वलङ्कृतः शस्ते मुहूर्ते स्थपतिः सुधीः । आलिप्य   
परशोरास्यं पञ्चगव्येन वाग्यतः ॥ २४ ॥   

वाद्यैश्च मङ्गलैर्गीर्भिः प्राङ्मुखो वाप्युदङ्मुखः ।   
किष्कुमात्रं तरोर्मूलं त्यक्त्वा छिन्द्यात् तदूर्ध्वतः ॥ २५ ॥   

छेदात् क्षीरस्रुतिर्लक्ष्म्यै जलस्रावस्तु सौख्यकृत् । रुधिरस्य   
विनाशाय कुर्तुश्छिन्द्यान्न तं तरुम् ॥ २६ ॥   

सिंहेभवृषभध्वानाः पतने तु शुभावहाः ।   
हसिताक्रोशरुदितकूजितान्यशुभान्यतः ॥ २७ ॥   

तं वृक्षं वर्जयित्वान्यं गृह्णीयाच्छुभलक्षणैः ।   
इन्द्रेशार्थददिक्पातस्तन्मुखाग्रं च शस्यते ॥ २८ ॥   

अन्यथा पतितस्त्याज्यो भङ्गः सर्वत्र गर्हितः । वृक्षान्तरादौ   
सङ्गोऽपि विघ्नक्लेशकरोऽशुभः ॥ २९ ॥   

शुभच्छेदाग्रपतनं तरुमूलाग्रयोः समम् ।   
इष्टप्रमाणतश्छित्त्वा चतुरश्रं तु तक्षयेत् ॥ ३० ॥   

मुहूर्तस्तम्भमुद्दिश्य शुक्लेनाच्छाद्य वाससा । शकटादौ   
समारोप्य यथोद्देशमुपाहरेत् ॥ ३१ ॥   

देवद्विजनरेन्द्राणां विशां च शकटैर्गजैः ।   
दार्वाहारणमिष्टं स्यादन्येषां नृभिराहरेत् ॥ ३२ ॥   

प्रवेश्य शस्तद्वारेण कर्मशालास्थले ततः । वालुकासञ्चये   
दारु शाययेत् पूर्वमस्तकम् ॥ ३३ ॥   



न परावर्तनं कुर्यादष्टपञ्चत्रिमासतः । इत्थं   
दारोर्विधानेन सङ्ग्रहेद् धामकर्मणि ॥ ३४ ॥   

स्वीकारः सर्वदारुणां विधिनैव कृतो भवेत् ।   

दारुस्वीकरणम् ।   

अथेष्टकानां करणं सुधा चैव निगद्यते ॥ ३५ ॥   

चिक्कणा पाण्डराख्या च सलोणा च विगर्हिता । चतुर्थी   
ताम्रफुल्ला तु कर्मयोग्या मृदिष्यते ॥ ३६ ॥   

तुषाङ्गारास्थिपाषाणकाष्ठशर्करलोष्टकैः । वर्जिता   
सूक्ष्मसिकता ताम्रफुल्लेष्टकोचिता ॥ ३७ ॥   

तां प्रक्षिप्यावटे मृत्स्नां जानुदघ्नं जलं क्षिपेत् ।   
आलोड्य पद्भिः सङ्क्षोभ्य मर्दयेत् तां पुनः पुनः ॥ ३८ ॥   

ततः क्षीरागशैरीषत्वक्क्वाथन्त्रिफलाम्बुभिः ।   
मर्दयेन्मासमात्रं तु तत्कर्मकुशलैर्नरैः ॥ ३९ ॥   

इष्टकाः कल्पयेत् सम्यग् द्वादशाङ्गुलमायताः ।   
तदर्धविस्तृताः कुर्याद् व्यासरामांशमुच्छ्रिताः ॥ ४० ॥   

त्रिपादोनास्त्वतो वा स्युर्घमें ताः परिशोषयेत् । अखण्डर्क्षे   
सुलग्नादौ चुल्लिं कृत्वानुमारुतम् ॥ ४१ ॥   

तत्रेष्टकास्ताः सन्दध्यात् सान्तरं क्रमशश्चिताः ।   
काष्ठैः पलालभाराद्यैराचिताः स्युर्निरन्तरम् ॥ ४२ ॥   

बहिराच्छादयेत् सम्य मृत्स्नया च विलेपयेत् ।   
तन्मुखेष्वग्निमाधाय दशाहं पक्षमेव वा ॥ ४३ ॥   

संस्कृत्य ज्वलने शान्ते समुद्धृत्येष्टकास्ततः । प्रक्षिप्य   
सलिले वर्षमष्टौ मासान् षडेव वा ॥ ४४ ॥   

उद्धरेदिष्टकास्ताः स्युर्विमानादिक्रियोचितः ।   

इष्टकाः ।   

इष्टकोक्तमृदा तद्वन्मृल्लोष्टकरणं स्मृतम् ॥ ४५ ॥   



तत्तन्मात्राङ्गुलैरर्कदिग्वसूनां तु सङ्ख्यया ।   
आयतान्युत्तमादीनि मृल्लोष्टानि भवन्ति हि ॥ ४६ ॥   

खायामार्धात् स्मृतो व्यासः शरांशे द्व्यंशतोऽपि वा ।   
व्यासे रामाब्धिबाणांशे लोष्टोत्सेधोऽंशतो भवेत् ॥ ४७॥   

उत्तमादिक्रमादेवं मृल्लोष्टेषु स्मृतो विधिः ।   
सुवर्णरूप्यताम्राणां लोष्टैः श्रेष्ठादिकं फलम् ॥ ४८ ॥   

लभते देवधिष्ण्यादौ मार्त्तिकैरधमाधमम् । मानप्रमाणं   
लोहानां ज्ञेयं वित्तानुंसारतः ॥ ४९ ॥   

सर्वाण्यपि समानानि सप्तभेदानि तान्यपि । द्व्यश्रं चैव   
द्विकोणाग्रं पार्श्वलोष्टं च वर्तुलम् ॥ ५० ॥   

कोणलोष्टं च वक्रं च पद्मलोष्टं च सप्तमम् ।   
क्रमपङ्क्तिनिवेशस्तु तेर्विधेयं तु युक्तितः ॥ ५१ ॥   

इष्टकालोष्टकरणम् ।   

करालमुद्गगुल्मासकल्कचिक्कणकाह्वया । चूर्णोपयुक्ताः पञ्चैते   
सुधाप्रकृतयो मताः ॥ ५२ ॥   

अभयाक्षबीजमात्राः शर्कराः स्युः करालकाः । मुद्गा   
मुद्गसमा ज्ञेया मुद्गिनः क्षुद्रशर्कराः ॥ ५३ ॥   

सार्धत्रिपादद्विगुणकिञ्जल्कसिकतान्वितम् । चूर्णं तु   
शर्कराशुक्त्योर्यद् गुल्मासं तदुच्यते ॥ ५४ ॥   

करालमुद्ग्योः पूर्वोक्तमानेन सिकतान्वितम् । चणकस्य च   
चूर्णस्य पिष्टं यत् कल्कमिष्यते ॥ ५५ ॥   

चिक्कणं केवलं त्वम्बु बद्धोदकमिति द्विधा । केवलेनाम्भसा   
पूर्वं पूर्वोक्तांस्त्रिः प्रकुट्टयेत् ॥ ५६ ॥   

क्षीरद्रुमामलाक्षाणां कदम्बाभययोरपि ।   
त्वग्जलैस्त्रिफलातोयं माषयूषं च तत्समम् ॥ ५७ ॥   

संयम्य शर्कराशुक्त्योश्चूर्णं तत् खातवारिणि ।   
खुरसङ्कुट्टनं कृत्वा स्रावयित्वाथ वाससा ॥ ५८ ॥   



चिक्कणं कल्पयेत् तेन बद्धोदकमथोच्यते ।   
दधिदुग्धमाषयूषैर्गुलाज्यकदलीफलैः ॥ ५९ ॥   

नालिकेराम्रफलयोर्जलैश्चैतत् सुकल्पितम् । बद्धोदकं भवेत्   
तच्च समभागं नियोजयेत् ॥ ६० ॥   

लब्धचूर्णं शतांशं तु क्षौद्रमंशद्वयं भवेत् । आज्यं   
तु कदलीपक्वं नालिकेराम्बुमाषयूः ॥ ६१ ॥   

क्षीरागत्वक्कषायश्च क्षीरं दधि ततो गुलम् । पिच्छिलं   
त्रिफलाम्भश्च त्र्यंशादिकमिदं क्रमात् ॥ ६२ ॥   

अंशवृद्ध्या समायोज्य चूतपक्वाम्बु शक्तितः । एकीकृत्य   
करालं च प्रक्षिपेद् दृढपेषितम् ॥ ६३ ॥   

अतीत्यैकदिनं पश्चाद् यथैव घनता भवेत् । नारिकेलस्य   
शाखादिदण्डैः सन्ताडयेन्मुहुः ॥ ६४ ॥   

अतीत्य दशरात्रं तु मुद्गीर्गुल्मासकल्ककैः । युक्तं   
सुकुट्टितं युक्त्या सुधा भवति शोभना ॥ ६५ ॥   

अपिच -   

पूर्वं द्व्यंशं करालं मधुघृतकदलीनालिकेराम्बुमाष-   
यूषं वार्क्षः कषायः स्तनजदधिगुलत्रैफलाम्भांसि   
चैवम् । वृद्धान्यंशक्रमेण स्फुटशशिधवलं चूर्णमुक्तं   
शतांश पिष्टं सर्वं यथावद् भवति वरसुधा वज्रबद्धं   
यथैव ॥ ६६ ॥   

चतुस्त्रिद्वयमासान्तमुषिता युक्तिमर्दिता । श्रेष्ठमध्याधमा   
ज्ञेया सुधाअ सौधादिबन्धनी ॥ ६७ ॥   

अथ कुड्यादिकं शुष्कं नीरन्ध्रं सुसमं मृदु ।   
शुद्धाम्भसादौ प्रक्षाल्य दधिक्षीरगुलान्वितम् ॥ ६८ ॥   

बद्धोदकेन चालिप्य व्यपोह्यैकदिनं ततः । सुद्धां नियोजयेद्   
युक्त्या यथा यत्रोचितं भवेत् ॥ ६९ ॥   

भित्त्यादौ तत्र लेख्यं स्याच्चित्रं चित्रतराकृति ।   
स्वागमोदितदेवादिपुराणोक्तकथान्वितम् ॥ ७० ॥   



रङ्गवर्णान्वितं रम्यं न न्यूनं नाधिकं क्वचित् ।   
तत्रतत्रोचिताकाररसभावक्रियान्वितम् ॥ ७१ ॥   

चित्रं विचित्रफलदं भर्तुः कर्तुश्च सर्वदा ।   
अतोऽन्यदशुभं चित्रं विपरीतफलप्रदम् ॥ ७२ ॥   

न लेखयेत् तन्न लिखेल्लोकद्वयसुखेच्छया ।   

सुधाधिकारः ।   

द्रव्याणामपि दारूणां बलायामादिसिद्धये ॥ ७३ ॥   

स्थितानां शायितानां च सन्धिकर्म निगद्यते । बाह्यं   
चाभ्यन्तरं पार्श्वेऽप्यधस्ताच्च तथोपरि ॥ ७४ ॥   

अन्यत्रापि च यत्रेष्टं सन्दध्यादुचितं यथा । सर्वदारूणि   
पूर्वाग्रमुत्तराग्रं च योजयेत् ॥ ७५ ॥   

शुभदं विपरीताग्रमशुभायेह कल्पते । मूले मूलं न   
सन्दध्यादग्रेणाग्रं न योजयेत् ॥ ७६ ॥   

मूलाग्रद्रव्ययोगेन सन्धानं सम्पदां पदम् । वास्तुमध्ये ततो   
द्वारे देवांशेष्वपि कर्णयोः ॥ ७७ ॥   

सन्धानं स्थाननाशाय कुलक्षयकरं त्यजेत् । मेषयुद्धं   
त्रिखण्डं च सौमद्रं चार्धपाणिकम् ॥ ७८ ॥   

(महा? मान) वृत्तं च सन्धानं स्तम्भानां पञ्चधैव हि ।   
षट्शिखं झषदन्तं च सूकरघ्राणमप्यथ ॥ ७९ ॥   

सङ्कीर्णकीलं वज्रं च शयिते पञ्च सन्धयः ।   
स्तम्भद्रव्यस्य विस्ताराद् रामांशान्मध्यतः शिखम् ॥ ८० ॥   

मेषयुद्धं स्वस्तिकाभं सत्रिचूडं त्रिखण्डकम् ।   
सौभद्रमिति तत् प्रोक्तं पार्श्वप्राप्तचतुश्शिखम् ॥ ८१ ॥   

गृहीतघनमानार्घं छित्त्वा मूलाग्रयोर्मिथः ।   
निश्छिद्रमर्पितः प्रोक्तः सन्धिः स्यादर्धपाणिकः ॥ ८२ ॥   

मध्ये स्वार्धेन यद् वृत्तशिखं तन्मानवृत्तकम् ।   
निवृत्ताकृतिनिष्पाद्ये योजयेदुक्तमार्गतः ॥ ८३ ॥   

अथार्घपाणिखण्डाभ्यां हलाकारास्तु तच्छिखाः ।   
समध्यस्थितकलिं च यत्र स्यात् षट्छिखस्तु सः ॥ ८४ ॥   



झषदन्तो निजायामातर्यग्बाहुशिवमयुतः । आधाराधेययोगेन   
यथाबलशिखायुतम् ॥ ८५ ॥   

सूकरघ्राणवद्योज्यः सूकरघ्राणसञ्ज्ञिते । यथायुक्ति   
यथायोगं शूलैर्नानाविधैर्युतम् ॥ ८६ ॥   

सङ्कींर्णकीलसञ्ज्ञः स्याद् वज्राभो वज्रचूडकः ।   
स्वव्यासकर्णाध्यर्धं वा सन्ध्यायामः स्थिते भवेत् ॥ ८७ ॥   

रसम्भमध्ये न सन्दध्यान्मध्यसन्धिर्विनाशकृत् । दक्षिणेऽपि   
च वामे च स्तम्भचूडान्तरं तु तत् ॥ ८८ ॥   

सन्धिमध्यं नियोज्यं स्यात् तदेवं सम्पदां पदम् ।   
अन्योन्यसन्धिविद्धं तु शिखाकीलं न वेधयेत् ॥ ८९ ॥   

तद्द्रव्यव्यासमध्यस्था शिखा सम्पद्विनाशिनी ।   
दक्षिणोत्तरयोर्युक्ता शिखा सम्पत्करीइ भवेत् ॥ ९० ॥   

गृहितस्तम्भविपुले त्वष्टसप्तषडंशके । शिखयाः   
कीलकस्यापि विस्तारो भागतो भवेत् ॥ ९१ ॥   

एकपङ्क्तिगतस्तम्भेष्वेकाकारास्तु सन्धयः ।   
मिश्रसन्धिर्विनाशाय तस्मान्मिश्रं तु वर्जयेत् ॥ ९२ ॥   

स्तम्भसन्धिः ।   

अदीर्घदीर्घद्रव्याभ्यां सन्धयः रघुर्बहिबीहिः ।   
अन्तरन्तनियोज्यं स्याद् दक्षिणादक्षिणा तथा ॥ ९३ ॥   

मध्यद्रव्यं यथादीर्घं ह्रस्वद्रव्येषु पार्श्वयोः ।   
सन्दध्याच्छयितद्रव्ये समं वापि त्रयं क्वचित् ॥ ९४ ॥   

मूलाग्रयोरलङ्कारांस्त्यक्त्वा सर्वत्र सन्धयेत् । अन्तर्मूलं   
बहिश्चात्र शयितद्रव्यसन्धिषु ॥ ९५ ॥   

अत्र पराशरः -   

मूलं मूलेन नैर्-ऋत्यामग्रेणाग्रं तु शूलिनि । मूलाग्रयोस्तु   
संयोगः शयितेऽग्नौ च मारुते ॥   

नवद्रव्यं नवेनैव जीर्णं जीर्णेन सन्धयेत् । दारुणा दारु   
सन्दध्यात् त्वक्सारं त्वचिसारकैः ॥   



स्वजातिभिः स्वजातीस्तु सन्दध्यान्न विजातिभिः । शिलाः   
शिलाभिः सन्दध्यादिष्टकाभिस्तथेष्टकाः ॥   

विपरीतं विनाशाय यथोद्दिष्टं सुखावहम् ॥   

इति । मयोऽप्याह -   

मल्लकीलं तथा ब्रह्मराजं वै वेणुपर्वकम् । क्रमुकं   
देवसन्धिश्च दण्डकः षष्ठ उच्यते ॥   

इति ।   

द्रव्य[ग्: व]द्वयस्य त्वेकत्र सन्धिः स्यान्मल्लकीलकः ।   
त्रिद्रव्यैर्ब्रह्मराजाख्यो वेणुपर्वाब्धिबाणकैः ॥ ९६ ॥   

क्रमुकः षण्मुनिद्रव्यैर्देवसन्धिर्नवाष्टभिः ।   
बहुसन्धिर्बहुद्रव्यैर्दण्डिकासन्धिरुच्यते ॥ ९७ ॥   

स्वस्तिकं वर्धमानं च नन्द्यावर्तमतःपरम् । ततश्च   
सर्वतोभद्रं तत्तदाकारसन्धयः ॥ ९८ ॥   

अन्तर्मूलं बहिश्चाग्रं पार्श्वद्रव्येषु शोभनम् । विपरीतं   
विनाशाय यतस्तन्न समाचरेत् ॥ ९९ ॥   

पितामहादिशास्त्रेषु यथादृष्टं पुरातनैः । तथा तत्तत्   
प्रकुर्वीत सौख्यायुस्सम्प्रवृद्धये ॥ १०० ॥   

दार्विष्टकालोष्टसुधाविशेषाः प्रोक्ता यथालक्षणतश्च   
योगाः । सन्धिः स्थितानामपि शायितानां सन्दर्शितोऽनेकविधो   
यथावत् ॥ १०१ ॥   

इति श्रीमदीशानशिवगुरुदेवपद्धतौ सिद्धान्तसारे उपरिभागे   
क्रियापादे दार्वादिलक्षणपटलस्त्रयस्त्रिंशः ।   
