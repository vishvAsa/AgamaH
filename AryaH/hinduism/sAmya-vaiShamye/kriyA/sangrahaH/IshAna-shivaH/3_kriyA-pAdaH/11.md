+++
title = "११"

+++
अथैकादशः पटलः ।  

दीक्षाभिषेकेष्वथ देशिकेन्द्रः प्राक्प्रस्तुतं शोभनकालमिष्टम् ।  
ईक्षेत शिष्यस्य गुरोश्च यस्मिन् देशे च कालेऽभ्युदयो यथा स्यात् ॥ ११-१ ॥  

मुख्यो वसन्तः शिशिरस्तु मध्यो ग्रीष्मः कनिष्ठोऽभिमतोऽत्र शुक्लः ।  
पक्षः सितज्ञेन्दुसुरे (ड्य) वाराः शस्तास्तु वर्ज्या हि कुहूश्च रिक्ता ॥ ११-२ ॥  

तिष्यप्रजेशादितिसोमविष्णुब्रह्मेन्द्रपूषानिलनैर्-ऋतानि ।  
मैत्रोत्तराश्चेत्युदितान्युडूनां दीक्षाभिषेकेष्वनवग्रहाणि ॥ ११-३ ॥  

ज्योतिर्विदां चाभिमतं यदन्यल्लग्नादिकं शस्तमनिष्टहीनम् ।  
निश्चित्य कालं गुरुरत्र शिष्यान् सन्दीक्षयेत् तानधिकारियुक्त्या ॥ ११-४ ॥  

विशिष्टदेशे च कुले प्रसूतः स्यादग्रजन्मा श्रुतवान् शुशीलः ।  
शुचिः सुधीः शोभनलक्षणाङ्गः सौम्यस्तथाचार्यपदाधिकारी ॥ ११-५ ॥  

सत्यव्रतः शमदमार्जवधर्मनिष्ठः  
साष्टाङ्गयोगनिरतः शिवशास्त्रविद् यः ।  
भक्त्या शिवेऽष्टविधया समलङ्कृतश्च  
त्यागी सदैव करुणानिलयो गुरुः स्यात् ॥ ११-६ ॥  

धीरः कृतज्ञः कुलशीलयुक्तो भक्तः शिवे चापि गुरौ विनीतः ।  
शुश्रूषुरत्यर्थमभीष्टदाता शिष्योऽप्यलोभादिगुणान्वितः स्यात् ॥ ११-७ ॥  

श्रुतशीलसमाचारश्रैष्ठ्यसामर्थ्यभक्तिभिः ।  
गरीयाननुगृह्णाति योऽन्यान् स गुरुरिष्यते ॥ ११-८ ॥  

तन्त्रचोदितदेशेषु जातो यस्तपसा चरन् ।  
ज्ञानेन देशिकः स स्याच्छ्रेयोऽन्येषां च दर्शयन् ॥ ११-९ ॥  

देशेन चरतीति देशिकः ।  

देशेन जात्या वृत्तेन यः शिष्टो गुरुसंश्रयः ।  
विशेषयिष्यन् स्वात्मानं स गुणैः शिष्य उच्यते ॥ ११-१० ॥  

शासुरनुशिष्टावित्यस्माद्धातोः क्यपि तु रूपम् ।  

आगस्त्यहिमवद्भूभृदन्तरालव्यवस्थिताः ।  
ककाराष्टकनिर्मुक्ता देशा देशिकसम्मताः ॥  

इत्यादि माहेन्द्रे ।  

कुमारीहिमवन्मध्ये स्वतः कृष्णमृगान्विते ।  
(देशे)जातस्तु यो विद्वानाचार्यत्वं द्विजोऽर्हति ॥  

इति वीरे ।  

आर्यावर्तोद्भवोऽन्यो वा ककाराष्टकवर्जितः ।  
कुलीनो निपुणो दक्षो विनीतः प्रियदर्शनः ॥  
शैवसिद्धान्ततत्त्वज्ञः प्रतिष्ठातन्त्रपारगः ।  

इति प्रतिष्ठासमुच्चये । अत्र योगशिवपद्धतौ --  

मध्यदेशे कुरुक्षेत्रलाटोज्जयिनिसम्भवाः ॥  
अन्तर्वेदिप्रतिष्ठाना आवन्त्याश्च गुरूत्तमाः ।  
गौडाः सुह्योद्भवास्तैरा मागधाः केरलास्तथा ॥  
कोसलाश्च दशार्णाश्च गुरवः सप्त मध्यमाः ।  
कर्णाटकमहाराष्ट्रकच्छनीरोद्भवास्तथा ॥  
कलिङ्गाश्चैव लाम्बाकाः काम्बोजाश्चाधमाः स्मृताः ।  
काञ्चीकाश्मीरसौराष्ट्रपाण्ड्यान्यविषयोद्भवाः ॥  
कावेरीकोङ्कणोद्भूता निन्दिता गुरवः स्मृताः ।  
कुण्डादयश्च रोगार्ता निन्द्याः स्युर्देशजा अपि ॥  
भ्रष्टव्रताच्च पतितादुत्पन्नो यो नराधमः ।  
भस्माङ्कुराह्वयौ त्याज्यौ निन्दितौ सर्वकर्मसु ॥  
अन्यलिङ्गी तु तत् त्यक्त्वा पुनः शैवे तु दीक्षितः ।  
सोऽपि निन्द्यः प्रतिष्ठादौ देशिकत्वं च नार्हति ॥  
शैवदीक्षामनासाद्य शास्त्रमात्रप्रपाठकः ।  
स्वयम्भूर्नाम निन्द्योऽसौ शैवकर्मसु गर्हितः ॥  
सन्न्यासिनोऽङ्गहीनाश्च विरूपा मठभोजनाः ।  
कर्णाटकलिङ्गाख्यकच्छकाश्मीरवासिनः ।  
कोङ्कणाः करहाटाश्च काम्बोजाः कामरूपिणः ॥  

ककाराष्टकसञ्ज्ञास्ते देशा देशिकवर्जिताः ।  

एते कीकटा इत्येके इति विजये ।  

क्रूरोऽल्पविद्यो व्यसनी कृतघ्नो डम्भः पुनर्भूर्गुरुभक्तिहीनः ।  
मात्सर्ययुक्तो विषयी क्रियासु वर्ज्यः प्रतिष्ठादिषु तार्किकश्च ॥  

इति मञ्जर्याम् । सन्न्यासी नास्तिकोऽम्बष्ठः इत्यादिश्लोकैर्देव्या मते गुरुत्वानर्हाः कथिताः ।  

अथाचार्यः समः श्रीमानग्रजन्मा सुपेशलः  

इत्यादि स्वायम्भुवे । अग्रजन्मा तु ब्राह्मण एव, ब्रह्मणः प्रथमजातत्वात् ।  

देशज(न्म)श्रुताकारवृत्तशीलगुणान्वितः ।  
सत्त्वप्रभावसम्पन्नो गुरुर्यो गुरुणा कृतः ॥  

इत्यादि ब्रह्मशम्भुः ।  

इत्थं यथाधिकारेण दीक्षाचार्येण साध्यते ।  
स च सद्देशसम्भूतः सुमूर्तिः श्रुतशीलवान् ॥  

इत्यादि सोमशम्भुः ।  

दृष्टकर्मा शुचिर्दक्षः शिष्यानुग्रहतत्परः ।  
शिवसद्भावविद् विद्वानात्मविद् देशिकोत्तमः ॥  

इति मतङ्गे । इत्थं भूतादिदीक्षा लब्धाचार्येण क्रियते । स त्वार्यावर्तादिदेशसम्भूतः श्रुतशीलगुणाचारसम्पन्नः शुद्धाशयः स्यादिति भोजराजः । श्रेष्ठो देशकुलाशयैर्विनयवान् वाग्ग्मी कुलीनः इत्यादि प्रयोगमञ्जर्याम् ।  

आचार्यः शिवशास्त्रज्ञः शस्तदेशसमुद्भवः ।  
ब्रह्मचारी गृहस्थो वा शिवभक्तिपरायणः ॥  
यजमानानुकूलर्क्षजन्मा देशिक उच्यते ।  

इति देव्यामते ।  

सर्वलक्षणयुक्तेन गुरुणा दीक्षितो नृपः ।  
सर्वान् कामानवाप्नोति परत्र च शिवां गतिम् ॥  

जटी मुण्डी शिखी वापि शस्तदेशसमुद्भवः ।  
शिवशास्त्रार्थतत्त्वज्ञः श्रुतवृत्तान्वितो द्विजः ॥  
शिवमेवाश्रितो नित्यं वाङ्मनःकायकर्मभिः ।  
आचार्यः स इहोद्दिष्टः शिवदीक्षादिकर्मसु ॥  

इत्यजिते ।  

अनूचानः प्रसन्नात्मा शिवदीक्षाभिषेचितः ।  
शिवागमज्ञो मतिमाञ् शिवपूजापरायणः ॥  
रुद्राक्षमालां बिभ्राणस्त्रिपुण्ड्राङ्कितविग्रहः ।  
विशुद्धदेशकुलजः शीलाचारसमन्वितः ॥  
वेदशास्त्रार्थतत्त्वज्ञो ज्ञानवान् गुरुरुच्यते ।  

इति सान्तानिके ।  

कृष्णवर्णो मृगो यस्मिंश्चरतीह स्वभावतः ।  
तं देशं यज्ञियं विद्याद् यश्च विप्रैरधिष्ठितः ॥  
तद्देशकालसम्भूतस्त्वाचार्यः शास्त्रसम्मतः ।  

इति सर्वज्ञानोत्तरे ।  

शुभदेशोद्भवः श्रीमान् पदवाक्यप्रमाणवित् ॥  
शिवशास्त्रार्थसन्तुष्टः सर्वत्र करुणानिधिः ।  
चीर्णाचार्यव्रतो मन्त्री प्रसन्नहृदयाननः ॥  
लिङ्गादिलक्षणज्ञाननिपुणः कर्मसन्ततौ ।  
अहीनसन्ततिर्यस्तु ब्रह्मचारी गृही तथा ॥  
सान्तानिको गृही श्रेष्ठः समयाचारपालकः ।  
भौतिको ब्रह्मचारी यः पुरा पश्चाद् गृही भवेत् ॥  
स भौतिको गृहस्थः स्यात् तज्ज्ञैराचार्य उच्यते ।  
सोऽपि श्रेष्ठः तत्सुतश्च भवेत् सान्तानिको गुरुः ॥  
देवताव्याप्तितत्त्वज्ञः षड्विधाध्वविशारदः ।  
शुभाशुभनिमित्तज्ञोऽप्यथवा विस्तरेण किम् ॥  

सम्यग्जातिः परिज्ञानं वृत्तं चाद्यास्त्रयो गुणाः ।  
यस्यैते स गुरुः श्रेष्ठः सर्वकामफलप्रदः ॥  

इति प्रतिष्ठापद्धतौ ।  

पूर्णविद्याव्रतो मन्त्री ज्ञानवान् सुसमाहितः ।  
भस्मनिष्ठो यतिः ख्यातो गुरुः स्याद् भौतिकोऽपि वा ॥  

इति मोहशूरोत्तरे ।  

द्रष्टव्यं गुरुणा नित्यं विप्रवृत्त्यनुसारिणा ।  
य एवं वर्तते वन्द्यो ब्रह्मवित् स गुरुर्द्विज ! ॥  

इत्यादि पराख्ये ।  

शुभजातिं सुवृत्तस्थं शुभदेशसमुद्भवम् ।  
क्रियाकाण्डरतं शान्तं धार्मिकं गुरुवत्सलम् ॥  
प्रतिपन्नजनानन्दं शौचोपेतं दृढव्रतम् ।  
विद्ययाभयदातारं लौल्यचापलवर्जितम् ॥  
एवंविधं गुरुं प्राप्य को न मुच्येत बन्धनात् ।  

इति वातुलोत्तरे । धार्मिकः सत्यनादीत्यादि सर्वज्ञानसमुद्रे ।  

सर्वलक्षणहीनोऽपि ज्ञानववान् गुरुरिष्यते ।  
ज्ञान च तत्त्वविज्ञानं षडध्वज्ञानसंश्रयम् ॥  

इत्यादि पौष्करे ।  

ब्राह्माणाः क्षत्रिया वैश्या विशुद्धाः साधकाः स्मृताः ।  
स्ववर्णादानुपूर्व्येण स्युराचार्याः षडानन ! ॥  

इति बृहत्कालोत्तरे ।  

किमर्थं बहुनोक्तेन ग्रन्थगौरवकारिणा ।  
इत्थमागमवाक्यानां बाहुल्याद् विप्र एव हि ॥ ११-११ ॥  

दीक्षितश्चोदितैर्युक्तो गुणैः सौम्यः प्रियंवदः ।  
योग्यो नृपगुरुत्वे स्यादन्येषां च न संशयः ॥ ११-१२ ॥  

कुलशीलसमाचारैः संयुक्तो गुरुवत्सलः ।  
गुरोरधीततन्त्रश्च पूतः साधकदीक्षया ॥ ११-१३ ॥  

संसाधयति यो मन्त्रान् दृढभक्तिः स साधकः ।  
मत्वासारं च संसारं मानुष्यं जन्म दुर्लभम् ॥ ११-१४ ॥  

उद्धरेदात्मनात्मानं नात्मानमवसादयेत् ।  
इहामुत्रार्थभोगानां प्राप्तये चापि मुक्तये ॥ ११-१५ ॥  

उपायः सुकरोऽस्त्यन्यो नहि मुख्यः शिवाश्रयात् ।  
द्विजानामनुपेतानां स्वकर्माध्ययनादिषु ॥ ११-१६ ॥  

यथाधिकारो नास्तीह स्याच्चोपनयनादनु ।  
तथा ह्यदीक्षितानां तु तन्त्रमन्त्रार्चनादिषु ॥ ११-१७ ॥  

नाधिकारोऽस्त्यतः कुर्यादात्मानं शिवसंस्कृतम् ।  

तथाहि --  

नारुद्रः संस्मरेद् रुद्रं नारुद्रो रुद्रमर्चयेत् ॥ ११-१८ ॥  

नारुद्रः कीर्तयेद् रुद्रं नारुद्रो रुद्रमाप्नुयात् ।  
शिवव्रत गृहीत्वा तु प्रत्यहं पालयेत् सुधीः ॥ ११-१९ ॥  

तद्यथा --  

वरं हि शिरसश्छेदो वरं हि मरणं मम ।  
न त्वनभ्यर्च्य भुञ्जी(यां ? य) भगवन्तं त्रिलोचनम् ॥  
न शिवार्चनतुल्योऽस्ति धर्मोऽत्र भुवनत्रये ।  
इति विज्ञाय यत्नेन पूजनीयः सदाशिवः ॥  

इति शिवधर्मे --  

अतः समयिभिश्चैव साधकैर्गुरुभिस्तथा ।  
प्रत्यहं यत्नमास्थाय पूजनीयः सदाशिवः ॥ ११-२० ॥  

अत्र पतञ्जलिराह --  

यदृच्छयाप्येकमपेतगन्धं त्वत्पादपद्मे कुसुमं निधाय ।  
बहूनि कामं बहुरूप ! भुङ्क्ते पलान्यहो स्वादुतराणि लोके ॥  

इति श्रीमदीशानशिवगुरुदेवपद्धतौ सिद्धान्तसारे उपरिभागे क्रियापादे साधकाचार्यलक्षण एकादशः पटलः ॥ ११ ॥  
