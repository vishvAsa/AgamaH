+++
title = "०३"

+++
अथ तृतीयः पटलः ।  

अथोच्यते नैत्यकमत्र कर्म सामान्यतः सिद्धिकरं यथावत् ।  
समस्तवर्णाश्रमलिङ्गभाजामावश्यकं यत् करणीयमेकम् ॥ ३-१ ॥  

प्रभावतीष्वेव हि तारकासु कालं तु सूर्योदयदर्शनात् प्राक् ।  
वदन्ति सन्ध्यां मुनयः प्रभातां तस्यां विनिद्रः शयनं च जह्यात् ॥ ३-२ ॥  

स्मरन् हृदम्भोरुहकोटरस्थं शैवं परं ज्योतिरथात्मसंस्थम् ।  
व्रजेत् समुत्थाय दिशं विशुद्धमम्भः प्रभूतं सुलभं च यस्याम् ॥ ३-३ ॥  

विदूरतो मार्गजलाशयादेश्छन्ने तृणैर्भूमितले निवीती ।  
उदङ्मुखो याम्यमुखोऽहि रात्रौ त्यक्त्वा मलं चाथ गृहीतशिश्नः ॥ ३-४ ॥  

कर्णावसक्तयज्ञोपवीतोऽवगुण्ठितशिरस्क इति यावत् ।  

जलाशयं प्राप्य मृदं विशुद्धामादाय चाष्टाङ्गुलखातलब्धाम् ।  
निधाय तां दक्षिणतो धृताभिरद्भिस्तु शौचं विधिवत् प्रकुर्यात् ॥ ३-५ ॥  

एकैव लिङ्गे करयोस्तु तिस्रस्तथा गुदे पञ्च मृदः प्रदेयाः ।  
वामे करे द्वादश तत्प्रसङ्ख्याः पाण्योरयं शौचविधिर्हि मुख्यः ॥ ३-६ ॥  

उत्थाय वासः परिधाय सम्यगाजानुसन्धेश्चरणौ करौ च ।  
प्रक्षाल्य मृत्स्नासलिलैर्विशुद्धैर्वक्त्रं च गण्डूषजलैर्विशोध्य ॥ ३-७ ॥  

प्लक्षाम्रजम्बूककुभाश्वकर्णमालूरकाशोकलवङ्कजाद्यम् ।  
वैकङ्कतौदुम्बरचम्पकं वा शस्तं बुभुक्षोः खलु दन्तकाष्ठम् ॥ ३-८ ॥  

स्वैरङ्गुलैर्द्वादशभिर्मितं तत् कनिष्ठिकानाहसमं सवल्कम् ।  
पूर्वामुखोऽद्यादुपविश्य मौनी प्रदक्षिणं वामरदादधः प्राक् ॥ ३-९ ॥  

मोक्षार्थिनां कण्टकिनस्तु वृक्षास्तद्वच्छिरीषार्जुननक्तमालाः ।  
शस्तं ह्यपामार्ग इतीह तेषामष्टाङ्गुलं दन्तविशोधनाय ॥ ३-१० ॥  

सनिम्बधात्रीधवसेलुशिग्रुवानीरकैरण्डतृणैः कुशैर्वा ।  
स्थितः प्रजल्पन् शायितोऽथवाद्यात् तैलावसिक्तोऽपि न दन्तकाष्ठम् ॥ ३-११ ॥  

नोपोषितः पारणपूर्वकालं न जन्मभे पर्वणि नासिताहे ।  
नाप्यष्टमीश्राद्धदिनेषु दन्तान् प्रधावयेदङ्गुलिभिर्नखैर्वा ॥ ३-१२ ॥  

अत्र कालोत्तरे --  

प्रतिपत्पर्वषष्ठीषु नवम्यामपि वा गुह ! ।  
दन्तानां काष्ठसंयोगे महान् दोषोऽभिधीयते ॥  

तद्वत्तु जिह्वामपि मार्जयित्वा तद्दन्तकाष्ठादि विसृज्य दूरे ।  
गण्डूषकद्वादशकेन पश्चादाचम्य तु स्नानमुपक्रमेत ॥ ३-१३ ॥  

सरित्सु गङ्गादिषु मुख्यमुख्यं तीर्थेषु चान्यासु नदीषु मुख्यम् ।  
सरस्तटाकादिषु मध्यमं स्यात् स्नानं तु कूपेषु गृहे च नीचम् ॥ ३-१४ ॥  

स्नायात् तु कूपादिषु शुद्धपात्रैः स्नातैर्द्विजैरेव समाहृताद्भिः ।  
स्नायात् तु नोष्णाम्भसि कर्मयोग्यं नैतद् यतो रोगिषु सम्मतं तत् ॥ ३-१५ ॥  

भुवमष्टाङ्गुलां खात्वा त्यक्त्वाधो मृदमस्त्रतः ।  
खातां मृदं समादाय तत् खातं परिपूर्य च ॥ ३-१६ ॥  

शिरसा पयसस्तीरे धौते संस्थाप्य तां पुनः ।  
शिखया शोधयित्वा तु वर्मणा विभजेत् त्रिधा ॥ ३-१७ ॥  

लिप्त्वैकभागमानाभेः प्रक्षाल्याचम्य वाग्यतः ।  
द्वितीयेनास्त्रयुक्तेन दीप्तेनाङ्गानि लेपयेत् ॥ ३-१८ ॥  

प्राणानायम्य सलिले निमज्ज्यास्त्रमनुस्मरन् ।  
कालानलप्रतीकाशं तथोपतटमम्भसि ॥ ३-१९ ॥  

उपविश्य समाचान्तः कृत्वास्त्राद् दिग्विबन्धनम् ।  
शिष्टं तु पूर्वमृद्भागमादायानाभि वारिणि ॥ ३-२० ॥  

स्थित्वा वामकरस्थं तत् त्रिधा तु विभजेत् पुनः ।  
दक्षिणं भागमस्त्रेण प्राक् स्वमूलेन तूत्तरम् ॥ ३-२१ ॥  

अङ्गमन्त्रैः समालभ्य गृहीत्वास्त्रेण दक्षिणम् ।  
हुम्फडन्तेन रक्षायै दशदिक्षु क्षिपेत् सुधीः ॥ ३-२२ ॥  

मूलालब्धेन पूर्वेण जले दक्षिणपाणिना ।  
निक्षिप्य भ्रामयेद् वारि शिवतीर्थमनुस्मरन् ॥ ३-२३ ॥  

अङ्गालब्धार्कदीप्तेन शिष्टभागेन विग्रहम् ।  
सर्वमालिप्य तत्तीर्थं स्वनाम्नावाह्य पूजयेत् ॥ ३-२४ ॥  

गन्धपुष्पैर्यथालाभं मनसा वा समाहितः ।  
मुख्यनद्यब्धितीर्थेषु नान्यतीर्थानि कीर्तयेत् ॥ ३-२५ ॥  

कीर्तनान्निष्फल तत् स्यात् क्रुध्येच्चातो न कीर्तयेत् ।  
केवलाम्भस्सु गङ्गादितीर्थानां कीर्तनं स्मृतम् ॥ ३-२६ ॥  

तत्तत्फलप्रदं तस्मात् तत्तत्तीर्थानि कीर्तयेत् ।  
ततः प्राणान् समायम्य त्रिर्निमज्ज्य समाहितः ॥ ३-२७ ॥  

निमग्न एव साङ्गं स्वमूलं शक्त्या जपेद्धृदा ।  
एकशीतिपदं मन्त्रं जपेच्छक्तोऽघमर्षणे ॥ ३-२८ ॥  

द्विजश्चेद् वैदिकं सूक्तमाघर्षणिकं जपेत् ।  
हिरण्यशृङ्गमित्यादि यथोक्तं पूर्वपद्धतौ ॥ ३-२९ ॥  

यथा जलौघे लवणस्य सञ्चयः प्रयाति सद्यो विलयं महानपि ।  
तथा महानप्यघमर्षणेऽंहसां चयो विनाशं व्रजतीति निश्चितम् ॥ ३-३० ॥  

ततः स्थितो वारिणि वामदक्षिणौ करौ शशाङ्कार्कशिवद्वयात्मकौ ।  
विभाव्य मूलेन च कुम्भमुद्रया शिरस्यथाङ्गैरपि चाभिषेचयेत् ॥ ३-३१ ॥  

ततोऽम्भस्तटमागत्य कौपीनं मेखलामपि ।  
परिवर्त्याथवा शुक्ले वाससी परिधापयेत् ॥ ३-३२ ॥  

यथा ब्रह्मशम्भुः --  

द्वितीयं हस्तविस्तीर्णं कौपीनं ब्रह्मचारिणाम् ।  
त्रयोदशाक्षसङ्कोचं सत्सूत्रगुणमेखलम् ॥  

ब्रह्मचारिग्रहणमुपलक्षणम् यतीनां लिङ्गिनामपीत्यर्थः ।  

स्नातो नाङ्गानि निर्मृज्यात् पाणिना वार्द्रवाससा ।  
तथा नेक्षेत पाषण्डिपातकिश्वान्त्यजाशुचीन् ॥ ३-३३ ॥  

प्रमादाद् यदि वीक्षेत पुनः स्नात्वा विशुध्यति ।  
चिताचण्डालयूपश्वचितिकाष्ठादिरासभान् ॥ ३-३४ ॥  

वराहकुक्कुटोदक्यासृगालोलूकवायसान् ।  
सूतकीशावकाशौचिमहापातकिनोऽशुचीन् ॥ ३-३५ ॥  

स्पृष्टा देवलकं चापि सचेलो जलमाविशेत् ।  
नैमित्तिकेषु कृत्येषु ग्रहणेन्दुक्षयादिषु ॥ ३-३६ ॥  

अयनद्वयतीर्थादौ सचेलः स्नातुर्महति ।  
सन्ध्यासु वपने शुक्लविण्मूत्रोच्छिष्टकुष्ठिनाम् ॥ ३-३७ ॥  

सम्पर्के वमने चाब्धेः स्पर्शने चाप्यपर्वणि ।  
वृषलप्रतिलोमानां मार्जारस्पर्शनेऽपि च ॥ ३-३८ ॥  

श्मश्रुकर्मणि चोत्तीर्य नदीं वारुणमाचरेत् ।  
दानादौ स्नानजप्यादौ तर्पणे हवनेऽपि वा ॥ ३-३९ ॥  

सर्वत्र सपवित्रः स्यादन्यथा स्यात् तदासुरम् ।  
यद्वा मुक्तशिखो नग्नः प्रलपन् वावगुण्ठितः ॥ ३-४० ॥  

करोति कृत्यं दैवादि सर्वं विद्यात् तदासुरम् ।  
अथानुदित आदित्ये सन्ध्यावन्दनमाचरेत् ॥ ३-४१ ॥  

तत्र पूर्वं तु मृत्तोयैः क्षालिताङ्घ्रिकरद्वयः ।  
द्विराचामेद् यथाकल्पं स्वागमस्मृतिचोदनात् ॥ ३-४२ ॥  

तद्यथा --  

अङ्गुल्यग्रे दैवमङ्गुष्ठमूले ब्राह्मं तीर्थं पर्वसन्धिष्वथार्षम् ।  
प्राजापत्यं स्यात् कनिष्ठामधोऽथ पित्र्यं तर्जामूलदेशे द्विजानाम् ॥ ३-४३ ॥  

हस्ते तूक्तं दक्षिणे तत्तले स्यादाग्नेयाख्यं तीर्थमन्यत्र सौम्यम् ।  
दैवं चान्यत् कर्म कुर्यात् स्वतीर्थादाचामेत्तु ब्रह्मतीर्थेन तोयैः ॥ ३-४४ ॥  

ज्येष्ठाग्रेऽग्निस्तर्जनीमूर्ध्नि वायुर्मध्याग्रेऽर्कोऽनामिकाग्रे सुरेन्द्रः ।  
प्राजापत्यः स्यात् कनिष्ठेति देवैरङ्गुल्यः स्युर्दक्षिणे विप्रपाणौ ॥ ३-४५ ॥  

अत्र विप्रशब्दग्रहणमुपलक्षणं दीक्षितानां द्विजातीनामित्यर्थः ।  
प्राग्वक्त्रो वोदङ्मुखः सोपवीतो बद्ध्वा चूडां जानुमध्यस्थबाहुः ॥  
तोयापेक्षी सूपविष्टोऽथ मौनी स्यादाप्रह्वस्त्वेकधीराचमिष्यन् ॥ ३-४६ ॥  

अदुष्टरसगन्धाद्यैरकीटाफेनबुद्बुदैः ।  
अनुष्णैरम्बुभिः शुद्धैराचामेदभिवीक्षितैः ॥ ३-४७ ॥  

आत्मविद्याशिवैस्तत्त्वैरीश्वरायनमोन्तकैः ।  
प्रणवाद्यैः पृथग्युक्तं त्रिः पिबेदम्बु वीक्षितम् ॥ ३-४८ ॥  

हस्तं गोकर्णवत् कृत्वा यवमग्नमितं जलम् ।  
पिबेदशब्दवद् ब्रह्मतीर्थेन त्रिर्यथोदितम् ॥ ३-४९ ॥  

ओष्ठावस्त्रेण सम्मृज्य खानि सर्वात्मना स्पृशेत् ।  

कालोत्तरटीकायां --  

हृत्कण्ठास्यगताः पुनन्ति विधिनैवापो द्विजातीन् क्रमात्  
त्रिः पीता वृषलस्त्रियावपि तथा कुण्डानुलोमादिकान् ।  
आचम्य त्रिरपस्त्रिदेवपुरुषाः प्रीणन्ति निर्मार्ष्टि यद्  
द्विः साथर्वषडङ्गयज्ञपुरुषाः प्रीताः स्युरप्यग्नयः ॥  

प्रीणात्यर्कमनामिका नयनयोः स्पर्शात् तथाङ्गुष्ठयुक्  
साङ्गुष्ठा त्वथ तर्जनी सममिता घ्राणद्वये मारुतान् ।  
अङ्गुष्ठेन कनिष्ठिका श्रवणयोराशां च नाभेर्वसू --  
नात्मानं तु हृदोंसयोर्दिवमृपीन् मूर्ध्नः समस्ताङ्गुलैः ॥  

इत्थं सम्यग् द्विः समाचम्य शुध्येदुच्छिष्टे वा क्षालने पादयोश्च ।  
कक्ष्यामोक्षे वा शिखाबन्धमोक्षे निष्ठीवे वा जृम्भिकायां क्षुते च ॥ ३-५० ॥  

स्नानाचमनाधिकारः ।  

इत्थमाचम्य तु ततः सन्ध्यावन्दनमाचरेत् ॥ ३-५१ ॥  

तत्र प्राग्वैदिकात् तन्त्रसन्ध्या मन्त्राह्वया ततः ।  
क्षत्त्रवैश्यावपि तथा ह्यन्ये केवलतान्त्रिकीम् ॥ ३-५२ ॥  

ईशानपुरुषाघोरवामदेवा यथोदिताः ।  
सद्यश्च सचतुर्थामी(?) नमोन्ताः पञ्च ते पृथक् ॥ ३-५३ ॥  

हृच्छिरश्च शिखा वर्म नेत्रमस्त्रं च षट् क्रमात् ।  
षडङ्गानि सजातीनि मूलं प्रासादसञ्ज्ञितम् ॥ ३-५४ ॥  

अस्त्रं पाशुपताख्यं चेत्येषा स्यान्मन्त्रसंहिता ।  

अत्र कालोत्तरे --  

ब्रह्माणि च शिवं साङ्गं नेत्रं पाशुपतं च यत् ।  
समासात् कथितः सर्वो मन्त्रोद्धारस्त्वयं शुभः ॥  

इति ।  

शिवाङ्गान्यत्र लिख्यन्ते वक्ष्यमाणक्रियाप्तये ॥ ३-५५ ॥  

ॐ हां शिवाय हृदयाय नमः । ॐ हीं शिवाय शिरसे स्वाहा । ॐ हूं शिवाय शिखायै वषट् । ॐ हैं शिवाय कवचाय हुम् । ॐ हौं शिवाय नमः नेत्रत्रयाय वौषट् । ॐ हं शिवाय नमः अस्त्राय फट् ।  

षष्ठवर्गद्वितीयं तु चतुर्थाद्येन भूषितम् ।  
द्वितीये प्रथमार्णं तु पञ्चमाद्येन संयुतम् ॥ ३-५६ ॥  

एतत् पाशुपतास्त्रं स्यात् सोपदेशं यथाक्रमात् ।  
एतदेव शिवास्त्रेण युक्तं विघ्नान्निहन्ति हि ॥ ३-५७ ॥  

गन्ध नुलिप्तकरयोस्तु मिथोऽपघर्षात्तालत्रयास्त्ररववारितविघ्नसङ्घः ।  
ज्येष्ठादिकाङ्गुलिषु युग्मकनिष्ठिकान्तमीशानपूर्वकमनून् क्रमशो न्यसेच्च ॥ ३-५८ ॥  

ह्रस्वैः स्वरैस्तु बिन्द्वन्तैर्युक्तं व्योमाक्षरं यथा ।  
ओकाराद्यमकारान्तमीशानाद्यैर्न्यसेत् तथा ॥ ३-५९ ॥  

अथाङ्गमन्त्रैस्तु पुनः कनिष्ठादिषु विन्यसेत् ।  
ज्येष्ठान्तमस्त्रमन्त्रं तु तलयोरुभयोरपि ॥ ३-६० ॥  

नष्टाङ्गुष्ठा बद्धमुष्ठिरैशानी स्यादवाङ्मुखी ।  
शेषाः स्युः पुरुषादीनामङ्गुल्यो ज्येष्ठिका ग्रहाः ॥ ३-६१ ॥  

पञ्चब्रह्मोदिता मुद्रा न्यासेष्वेवं क्रमोदिताः ।  
ताभिर्मूर्धास्यहृद्गुह्यपादाद्यामस्तकांस्तनोः ॥ ३-६२ ॥  

ईशानादीन् स्वमन्त्रैस्तु मूर्ध्नि मस्तकपूर्वतः ।  
दक्षिणे चोत्तरे पश्चाद् भागेषु शिरसो न्यसेत् ॥ ३-६३ ॥  

स्वाङ्गानि हृदयादीनि स्वेषु स्थानेषु विन्यसेत् ।  
पञ्चब्रह्ममुखं स्वैक्यं विद्यादेहं सदाशिवम् ॥ ३-६४ ॥  

सन्ध्योपास्यार्चनादौ च शिवोऽहमिति भावयेत् ।  

सकलीकरणाधिकारः ।  

अत्र कालोत्तरे --  

कृतविद्यातनुः सन्ध्यां ध्यात्वा कालक्रमेण तु ।  
उपस्थितारुणश्वेतश्यामलाभां विभागशः ॥  
ब्रह्मादिकारणोपाधिभेदभिन्ना विभाविनी ।  
साक्षिणी कर्मणां शम्भोः शक्तिः सन्ध्येति गीयते ॥  
तत्प्रभामण्डलाभोगप्रविष्टामात्मनस्तनुम् ।  

कुर्यात् इति ।  

तद्यथा --  

हंसारूढां स्वतेजोगणमणिवसनालेपनामब्जनेत्रां  
वेदास्यामक्षमालां स्रवमथ कलशं दण्डमप्यादधानाम् ।  
धायेद् दोर्भिश्चतुर्भिस्त्रिभुवनजननीं पूर्वसन्ध्यां तु वन्द्यां  
सावित्रीमृक्सवित्रीमभिनववयसं मण्डले चण्डरश्मेः ॥ ३-६५ ॥  

तार्क्ष्यारूढाम्बुजाक्षी शतमखमणिभा शङ्खचक्रे दधाना  
दोर्भियुक्ता चतुर्भिः स्थितिरिह जगतां या यजूंष्युद्गिरन्ती ।  
व्यालोलानेकहारद्युतिरुचिरुचिरा वैष्णवी मध्यमेऽह्नः  
सावित्री ध्येयरूपा विलसति सवितुर्मण्डले पीतवस्त्रा ॥ ३-६६ ॥  

पञ्चास्यां पिङ्गविद्युत्ततिरुचिरजटामण्डलां चन्द्रमौलिं  
रङ्गद्भूषाभुजङ्गोत्फणमणिकिरणोद्भासिभस्माङ्गरागाम् ।  
ध्यायेत् खट्वाङ्गशूलाभयवरदकरां व्याघ्रचर्माम्बराढ्यां  
सावित्रीं सत्रिनेत्रां परिणतवयसं सामसृति दिनान्ते ॥ ३-६७ ॥  

प्रतिसन्ध्यं क्रमात् सन्ध्यां पृथग्रूपां विचिन्त्य तु ॥ ३-६८ ॥  

स्वदक्षिणेतरौ हस्तावग्नीषोमात्मकौ पुनः ।  
शिवशक्त्यात्मकौ ध्यात्वा तोयमादाय दक्षिणे ॥ ३-६९ ॥  

शिवतीर्थमनुस्मृत्य गङ्गादिसरिदन्वितम् ।  
जपित्वा संहितां कुम्भमुद्रया मूर्ध्नि योजयेत् ॥ ३-७० ॥  

दक्षिणेन पुनस्तोयं हस्तेनादाय चास्त्रतः ।  
तद्वामहस्ते विन्यस्य दिव्यं ध्यात्वा सुधामृतम् ॥ ३-७१ ॥  

ततः स्रुताम्भसो बिन्दून् दक्षिणेन करेण तु ।  
आदाय सपवित्रेण पथन् वै संहितामनून् ॥ ३-७२ ॥  

अभ्युक्षन् योजयेन्मूर्ध्नि शेषं हस्तेऽथ दक्षिणे ।  
ज्वलज्ज्योतिर्मयं ध्यात्वा दक्षिणघ्राणसङ्गमात् ॥ ३-७३ ॥  

शरीरान्तर्गतं पापं निःशेषेण तमोमयम् ।  
तज्ज्योतिष्प्रभया क्षिप्तं वामनासाविनिर्गतम् ॥ ३-७४ ॥  

चिन्तयेत् पुनरस्त्रेण दह्यमानं भुवि क्षिपेत् ।  
सर्वपापक्षयकरं ह्येतदप्यघमर्षणम् ॥ ३-७५ ॥  

ॐ हौं शिवात्मने सूर्याय नमः ।  

आदायाञ्जलिना तोयं मन्त्रेणानेन भानवे ।  
त्रिरूर्ध्वमुत्क्षिप्य पुनराचम्याभिमुखो रवेः ॥ ३-७६ ॥  

जपित्वा शिवगायत्रीं प्रासादाद्यन्तसंयुताम् ।  
अष्टोत्तरशतं शक्त्या दशमात्रमथापि वा ॥ ३-७७ ॥  

शिवात्मानं रविं ध्यात्वा त्रिधा कृत्वा प्रदक्षिणम् ।  
अभिवाद्याप्यनुज्ञाप्य तर्पणं प्रारभेत च ॥ ३-७८ ॥  

घृतोत्तरासङ्गपवित्रपाणिर्ब्रह्माणि चाङ्गानि च मूलमन्त्रम् ।  
चतुर्मुखं चाप्यथ विष्णुरुद्रौ तथेश्वरं चापि सदाशिवं च ॥ ३-७९ ॥  

स्वाहानमोन्तं निजनामधेयैः सन्तर्प्य शीतैः सलिलैर्विशुद्धैः ।  
तारं पदद्वन्द्वमुदीर्य पश्चात् स्वाहान्तवाग्वादिनिशब्दयुक्तम् ॥ ३-८० ॥  

इन्द्रादिदिक्पालदिशः स्वनाम्ना युक्तं चतुर्थ्याथ नमोन्तकं च ।  
सन्तर्प्य चोर्ध्वामपि नाकपृष्ठां तथा धरां चापि च नागभोग्याम् ॥ ३-८१ ॥  

इति दशदिक्तर्पणम् ॥  

इन्द्राग्निवैवस्वतराक्षसेशतोयेशवाय्वर्थपतींश्च सोमम् ।  
ईशाह्वयं वेधसमप्यनन्तं प्राग्वत् स्वनाम्ना दश तर्पयेत् तान् ॥ ३-८२ ॥  

तत्र सोमं धनददिशि इन्द्रेशानयोर्मध्ये ब्रह्माणमूर्ध्वदिक्पतिं निर्-ऋतिवरुणयोर्मध्येऽनन्तं मधोदिक्पतिं विद्यादित्युपदेशः ।  

इति दिक्पतितर्पणम् ।  

अत्रिस्तद्वत् कौशिकाख्यः पुलस्त्यो भारद्वाजश्चाङ्गिराः स्याद् वसिष्ठः ।  
दक्षोऽथान्यः स्याद् भृगुर्वै मरीचिश्चैतान् प्राग्वत् तर्पयित्वा क्रतुं च ॥ ३-८३ ॥  

सनकं च सनातनं सनन्दं भृगुसञ्ज्ञं च सनत्कुमारपैलौ ।  
सह पञ्चशिखेन तर्पयामीत्यभिधानादिनमोन्तकं पृथक् स्यात् ॥ ३-८४ ॥  

इति योगिमनुष्यान् ।  

शिवं च रुद्रं श्रियमप्युमां च ब्रह्माणमग्निं च तथैव विष्णुम् ।  
वायुं च सूर्यं त्वथ धर्मसोमावीशानमेतानथ तर्पयेच्च ॥ ३-८५ ॥  

इति सिद्धान् ।  

आदित्यं च तथा सोममङ्गारकबुधावपि ।  
गुरुं शुक्रं शनिं राहुं केतुं चेति नव ग्रहान् ॥ ३-८६ ॥  

चतुर्थ्यन्तं स्वनामभिर्नमोन्तं तर्पयेत् । ॐ सर्वेभ्यो भूतेभ्यो वषट् नमः इति सर्वभूतानि सन्तर्प्य,  

ततोऽपसव्यं तिलदर्भतोयैः पितॄन् स्वतीर्थेन तु तर्पयित्वा ।  
सोमः पितृमान् यभोऽङ्गिरस्वानग्निः कव्यवाहनादयो ये पितरः तान् पितॄन् स्वधा नमस्तर्पयामि ।  

पितृपत्नीः पितृगणान् पत्नीः पितृगणस्य च ।  
ततः स्वनामगोत्राभ्यां स्वपितॄनपि तर्पयेत् ॥ ३-८७ ॥  

स्वधा नमस्तर्पयामीत्यन्ते नाम्ना नियोजयेत् ।  
पितॄन् पितामहांश्चापि तथैव प्रपितामहान् ॥ ३-८८ ॥  

मातॄः पितामहीश्चैव तथैव प्रपितामहीः ।  
मातामहांस्तथा मातुस्तर्पयेच्च पितामहान् ॥ ३-८९ ॥  

।  
मातुः पितामहीश्चैव मातुश्च प्रपितामहीः ॥ ३-९० ॥  

ज्ञातींश्च ज्ञातिपत्नीश्चाप्याचार्यांश्च तथा पुनः ।  
सखीनपि च तत्पत्नीरन्यानप्यात्मवंशजान् ॥ ३-९१ ॥  

तर्पयित्वा यथापूर्वं प्रणम्याद्भ्यो नमोऽस्त्विति ।  
पादक्षेपादिसङ्क्षोभदोषशान्त्यै विभावयेत् ॥ ३-९२ ॥  

ह्रस्वप्रासादतस्तीर्थं संहृत्य हृदि योजयेत् ।  
इत्थमुत्थानकावश्यशौचदन्तविशोधनैः ॥ ३-९३ ॥  

स्नानसन्ध्याविधेरूर्ध्वमाग्नेयं स्नानमिष्यते ।  
स्नानं प्राग् वारुणं कृत्वा पश्चादाग्नेयमाचरेत् ।  

इति वचनात् ।  
तथाच मतङ्गे --  

एवं सकृत् तथाशक्त्या स्नातोऽम्भसि विचक्षणः ।  
भस्मस्नानाधिकारी स्यान्नान्यथा मुनिपुङ्गव ! ॥  

इति ।  

रोगपीडावशात् स्नातुमशक्तो वारुणे यदा ॥ ३-९४ ॥  

आग्नेयमेव तस्येष्टं रोगप्रशमनं च तत् ।  
आग्नेयं भस्मना स्नानमखिलाघनिबर्हणम् ॥ ३-९५ ॥  

स्वतेजस्सम्भवेनैव येन स्नातः स्वयं शिवः ।  
सन्ध्यात्रये च जप्यादौ चर्यापूर्वावसानयोः ॥ ३-९६ ॥  

भुक्त्वा सुप्त्वाम्बु पीत्वा वा कृत्वाप्यावश्यकादिकम् ।  
स्त्रियं वाप्यनुलोमादीन् स्पृष्ट्वा वा मूषिकाशुचीन् ॥ ३-९७ ॥  

आचरेत् स्नानमाग्नेयं यथैवाथर्वचोदितम् ।  
देवाग्निगुरुविद्यानां समीपेऽन्त्यजदर्शने ॥ ३-९८ ॥  

अशुद्धभूमौ मार्गे वा स्थितो नोद्धूलयेद् बुधः ।  
कल्पानुकल्पोपकल्पभेदात् तद्वदकल्पकम् ॥ ३-९९ ॥  

चतुर्धा भस्म शैवोक्तं पूर्वं पूर्वं गुणाधिकम् ।  
अरोगायाः सवत्सायां भूमावपतितं तु गोः ॥ ३-१०० ॥  

गोमयं पद्मपालाशपत्राद्यन्यतमेन तु ।  
गृहीत्वा तु विशुद्धात्मा गायत्र्या शिवसञ्ज्ञया ॥ ३-१०१ ॥  

शिवाग्नौ संहितामन्त्रैः साधितं कल्पसञ्ज्ञितम् ।  
आरण्यगोमयं दूरे ग्रामादेः पूतमाहरेत् ॥ ३-१०२ ॥  

प्राग्वच्छिवाग्निना दग्धं यत् तत् स्यादनुकल्पकम् ।  
चतुर्विधं च तद् भस्म जातिसङ्करवर्जितम् ॥ ३-१०३ ॥  

आग्निदग्धेष्वरण्येषु गृहीत्वा भस्म तत् पुनः ।  
गोमूत्राबद्धपिण्डं तु विशोष्याथ शिवानले ॥ ३-१०४ ॥  

दग्धं भस्मोपकल्पं स्यादकल्पकमथोच्यते ।  
विशिष्टविप्रगोवाटजातं वा देवतालयात् ॥ ३-१०५ ॥  

गृहीत्वा साधितं प्राग्वत् तद् भस्म स्यादकल्पकम् ।  
चतुर्विधं च तद् भस्म जातिसङ्करवर्जितम् ॥ ३-१०६ ॥  

अपरिग्रहमन्येषां कर्मस्पर्शाद्यदूषितम् ।  
श्लक्ष्णं पूतमरोगं च पात्रस्थं भसितं सितम् ॥ ३-१०७ ॥  

आग्नेयस्नानयोग्यं स्याद् यथोक्तं ब्रह्मशम्भुना ।  
तद्भस्म संहितामन्त्रैः शक्त्या लब्धं सुरक्षितम् ॥ ३-१०८ ॥  

पात्रात् सङ्गृह्य हस्तेन दक्षिणेनाभिमन्त्र्य तु ।  
विशोद्ध्य धारिणीभिस्तु भूतशूद्धिविधानतः ॥ ३-१०९ ॥  

षडङ्गेनाभिमन्त्र्यादौ कृत्वा वामकरे पुनः ।  
कृत्वास्त्रेण मलस्नानं मस्तकप्रभृति क्रमात् ॥ ३-११० ॥  

ततस्त्वीशानपुरुषाधोरवामैः ससद्यकैः ।  
क्रमान्मूर्धास्यहृद्गुह्यजङ्घान्ताशेषविग्रहम् ॥ ३-१११ ॥  

उद्धूलयेद् द्विजोऽन्ये तु ललाटांसहृदादिषु ।  
धारयेयुस्त्रिपुण्ड्राणि तथैव ब्राह्मणादयः ॥ ३-११२ ॥  

त्रियायुषं धारयेयुर्वेदप्रामाण्यदर्शनात् ।  

त्रियायुषं जमदग्नेः काश्यपस्य त्रियायुषम् इत्यादिश्रुतेः ।  

आग्नेयस्नानाधिकारः ।  

ऐन्द्रादीन्यपि दृश्यन्ते स्नानान्यागमदर्शनात् ॥ ३-११३ ॥  

येषु स्नानादघध्वंसं पुण्यं भद्रञ्च विन्दति ।  
अनभ्रे प्रतपत्यर्के वृष्टिं दृष्ट्वोर्ध्वबाहुना ॥ ३-११४ ॥  

माहेन्द्रस्नानमीशानात् कार्यं सप्तपदावधि ।  
गवां खुरपुटोत्खातरेणुभिः पवनोपगैः ॥ ३-११५ ॥  

गोमध्यगस्तत्पुरुषं गो(मूत्रं ?सूक्तं)वा जपन् द्विजः ।  
अन्यस्तु गोस्तुतिं गोभ्यो नमो वेत्यभ्युदीरयन् ॥ ३-११६ ॥  

वायव्यमाचरेत् स्नानमखिलाघनिबर्हणम् ।  
स्नानानामिह सर्वेषां मूलं श्रेष्ठं च वारुणम् ॥ ३-११७ ॥  

तस्मात् प्राग् वारुणं कृत्वा ततः स्नानान्तरं भजेत् ।  
प्रक्षाल्य पाणिपादं तु समाचम्याथ वाग्यतः ॥ ३-११८ ॥  

विद्यादे(हयुतो) भूत्वा मन्त्रस्नानं समाचरेत् ।  
पञ्चभिर्ब्रमभिर्विप्रो गायत्र्या शिवसञ्ज्ञया ॥ ३-११९ ॥  

मूलेन च षडङ्गैश्च शिवतीर्थमनुस्मरन् ।  
स्वशिरः प्रोक्षयेद् दर्भकूर्चाद् वा कुशमूलतः ॥ ३-१२० ॥  

अद्विजो दीक्षितो यस्यां मन्त्रैरीशानपूर्वकैः ।  
मूलाङ्गैरपि चाभ्यस्तैः प्रोक्षयेत् तु स्वमस्तकम् ॥ ३-१२१ ॥  

आपोहिष्ठादिभिर्मन्त्रैर्मन्त्रस्नानं हि वैदिकम् ।  
तेनापि मार्जयेद् विप्रो विशुद्धिं परमामियात् ॥ ३-१२२ ॥  

ततो यागगृहं गच्छंस्तीर्थं ह्रस्वेन संहरेत् ।  

ह्रस्वप्रासादेनेत्यर्थः ।  

स्नानवस्त्रादिकं दण्डे संयम्यामन्त्र्य तज्जलम् ॥ ३-१२३ ॥  

स्मृत्वा गुरुं गणेशं च हृदयेनाभिपूज्य तु ।  
विशोध्यास्त्रेण पन्थानमस्त्रपञ्चकमध्यगः ॥ ३-१२४ ॥  

गच्छेत् तत्त्वान्यधस्तात् तु कल्पयन् यागमन्दिरम् ।  
विद्यातत्त्वास्पदं ध्यायन् सर्वविद्यानिकेतनम् ॥ ३-१२५ ॥  

स्नानमात्राः समारोप्य नागदन्तादिके क्वचित् ।  
शुद्धे विविक्ते मौनी तु ततः पूजामुपक्रमेत् ॥ ३-१२६ ॥  

सन्ध्योपास्तिप्रसङ्गादिति विधिविहितं नैत्यकं कर्मचक्रं  
सङ्क्षेपाच्छैवतन्त्रे स्मृतमिह कथितं लिङ्गिनां वर्णिनां च ।  
दृष्टादृष्टेष्टसिद्धिप्रदमिह मुनिभिः सेवितं चेति सन्तः  
स्वीकुर्वन्तु स्ववित्तं स्वयमिव सुहृदः सत्पथावर्तयन्तः ॥ ३-१२७ ॥  

इति श्रीमदीशानशिवगुरुदेवपद्धतौ सिद्धान्तसारे क्रियापादे नित्यस्नानादिपटलस्तृतीयः ।  
