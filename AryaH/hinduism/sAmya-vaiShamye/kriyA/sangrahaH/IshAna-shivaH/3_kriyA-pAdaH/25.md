+++
title = "२५"

+++
अथ पञ्चविंशः पटलः ।  

अथातः पदविन्यासः कथ्यते वस्तुसिद्धये ।  
सकलं पेचकं पीठं महापीठोपपीठके ॥ २५-१ ॥  

उग्रपीठं स्थण्डिलं च मण्डूकं परशायिकम् ।  
आसनं चेति दशधा ग्रामादिन्यासचण्डितम् ॥ २५-२ ॥  

प्रान्तसूत्रचतुष्कान्तरेकं स्यात् सकलं पदम् ।  
प्राच्योदीच्यैकसूत्रादिवृद्ध्या तत् स्याच्चतुष्पदम् ॥ २५-३ ॥  

एवं प्रागुत्तरपदपङ्क्तिवृद्धिं क्रमान्नयेत् ।  
चतुष्पदं पेचकं स्यात् पीठं नवपदं स्मृतम् ॥ २५-४ ॥  

महापीठं षोडशभिः पञ्चविंशतिभिः पदैः ।  
उपपीठं तु षट्त्रिंशत्पदैः स्यादुग्रपीठकम् ॥ २५-५ ॥  

स्थण्डिलं ह्यूनपञ्चाशन्मण्डूकं चाष्टकाष्टकैः ।  
एकाशीतिपदैः ख्यातं क्षेत्रं परमशायिकम् ॥ २५-६ ॥  

आसनं शतकोष्ठैः स्याद् ग्रामाद्यं त्वेषुं सिद्ध्यति ।  
चतुरश्राष्टदण्डा भूः काकणी तच्चतुर्गुणः ॥ २५-७ ॥  

माषो वेदगुणं तस्माद् भवेद् वर्तनकाह्वयम् ।  
तत्पञ्चगुणिता वाटी कुडुबं तच्चतुर्गुणम् ॥ २५-८ ॥  

भूमानमेवं कथितं दण्डमानं तु कथ्यते ।  
महाग्रामस्योत्तमस्य पर्यन्तो लक्षदण्डवान् ॥ २५-९ ॥  

तस्माद् विंशतिसाहस्रदण्डह्रासात् क्रमेण तु ।  
ग्रामाणां पञ्चधा मानं मुख्यं त्वेवमुदीरितम् ॥ २५-१० ॥  

दण्डविंशतिसाहस्राद् दण्डपञ्चशतस्य तु ।  
क्रमह्रासाद् ग्राममानान्या पञ्चशतदण्डतः ॥ २५-११ ॥  

चत्वारिंशत्प्रभेदानि मध्यमाने भवन्ति हि ।  
ग्रामाधिवासक्षेत्रादेः सीमामानमिदं स्मृतम् ॥ २५-१२ ॥  

प्राकारान्तरथावाससीमामानमिहोच्यते ।  
ग्रामश्च खेटकश्चाथ खर्वटं दुर्गमेव च ॥ २५-१३ ॥  

नगरं राजधानी च पत्तनं द्रोणिकामुखम् ।  
शिबिरं स्कन्धवारश्च स्थानीयं च विडम्बकम् ॥ २५-१४ ॥  

निगमश्चाथ निर्दिष्टः स्याच्छाखानगरं ततः ।  
एषां चतुर्दशानां च लक्षणं पृथगुच्यते ॥ २५-१५ ॥  

अष्टाष्टदण्डविस्तारो ग्रामः स्यादधमाधमः ।  
द्विगुणत्रिगुणौ तस्माद् ग्रामौ मध्योत्तमौ स्मृतौ ॥ २५-१६ ॥  

षट्पञ्चाशच्च द्विशतं दण्डाः खेटेऽधमे स्मृताः ।  
विंशत्या त्रिशतैर्दण्डैर्मध्यश्चतुरशीतिभिः ॥ २५-१७ ॥  

त्रिभिः शतैश्चोत्तमः स्यात् खेटस्त्वेवं त्रिधा स्मृतः ।  
अष्टौ च चत्वारिंशच्च दण्डास्तद्वच्चतुःशतम् ॥ २५-१८ ॥  

हीने तु खर्वटे ज्ञेया मध्ये पञ्चशताधिकम् ।  
द्वादशैवोत्तमे षड्भिः सप्तत्या पञ्चभिः शतैः ॥ २५-१९ ॥  

हीनदुर्गं षट्शतैश्च चत्वारिंशद्भिरन्वितम् ।  
चतुर्दण्डोत्तरैः सप्तशतैर्दुर्गं तु मध्यमम् ॥ २५-२० ॥  

अष्टषष्टियुतैः सप्तशतैर्दुर्गमिहोत्तमम् ।  
सद्वात्रिंशद्वसुशतैः षण्णवत्याष्टभिः शतैः ॥ २५-२१ ॥  

षडुत्तरैर्नवशतैर्नीचत्रिनगराणि वै ।  
सहस्रेण च सार्धेन द्विसहस्रेण च क्रमात् ॥ २५-२२ ॥  

नीचं मध्यं तथा श्रेष्ठं नगरं मध्यमत्रये ।  
त्रिचतुष्पञ्चसाहस्रैर्नगराण्युत्तमत्रये ॥ २५-२३ ॥  

षट्सप्ताष्टसहस्रैस्तु दण्डैः स्युश्चोत्तमोत्तमे ।  
नगराणां त्रये तानि नगराणि यथाक्रमम् ॥ २५-२४ ॥  

विकारदण्डवृद्ध्या तु प्रत्येकं नवधा पुनः ।  
ग्रामादीनां प्रमाणानि प्रोक्तादूर्ध्वं भवन्ति हि ॥ २५-२५ ॥  

राजधान्यादिकानां तु मान नगरवद् भवेत् ।  
एतावन्मानुषेष्वेव मानं ग्रामादिषु स्मृतम् ॥ २५-२६ ॥  

देवासुरपुरादीनां मानं न ज्ञायते नरैः ।  
विस्तारात् पादमर्धं वा त्रिपादद्विगुणं तु वा ॥ २५-२७ ॥  

मुखायामो भवेदेषां ग्रामादिनगरान्तकम् ।  
एतेषां विपुलायामावयुग्मैरेव दण्डकैः ॥ २५-२८ ॥  

विधातव्यावतः शेषं वाटीसञ्चारभूमिका ।  
नद्यादेर्दक्षिणाद्ये तु तीरे ग्रामान् निवेशयेत् ॥ २५-२९ ॥  

ग्रामयोरन्तरे खेटं राष्ट्रमध्ये तु खर्वटम् ।  
पर्वतान्तर्वने वाब्धौ दुर्गं स्याद् वा जलावृतम् ॥ २५-३० ॥  

दुर्गं तु पार्वतं वन्यमौदकं चैरिणं तथा ।  
दैविकं धान्वनं चैव कृतकं चेति सप्तधा ॥ २५-३१ ॥  

राष्ट्रस्य मध्ये नद्या वा समीपे नगरं स्मृतम् ।  
तदेव शङ्कुपङ्काद्यैः परिखाभिर्दुरासदम् ॥ २५-३२ ॥  

उच्चप्राकारकाट्टालगोपुरक्षेपणीहुलैः ।  
शतघ्नीभिश्च परितः परिस्तीर्णोच्छ्रिताट्टकम् ॥ २५-३३ ॥  

एकद्वित्रिचतुर्द्वारं राजधानीति कथ्यते ।  
नानापण्यधनाकीर्णं सागरानूपसंश्रितम् ॥ २५-३४ ॥  

सांयानिकवणिग्जुष्टं पत्तनं परिचक्षते ।  
तदेवाब्धेश्च नद्याश्च सङ्गमागतपोतकम् ॥ २५-३५ ॥  

द्वीपान्तरवणिग्जुष्टं विदुर्द्रोणमुखं बुधाः ।  
परराष्ट्रे स्वदेशे वा चतुर्विधबलान्वितम् ॥ २५-३६ ॥  

विजिगीषोः सन्निवेशं शिबिरं तत् प्रचक्षते ।  
नातिदूरे तदेव स्यान्नृपयोर्युध्यतोर्मिथः ॥ २५-३७ ॥  

सेनानिवेशस्तु पृथक् स्कन्धावार इति स्मृतः ।  
पर्वतस्याथवा नद्याः पार्श्वे राजबलान्वितम् ॥ २५-३८ ॥  

राष्ट्रान्ते सान्तपालं यत् तत् स्थानीयं विदुर्बुधाः ।  
कृषीवलादिकावासो ग्रामोपान्ते विडम्बकम् ॥ २५-३९ ॥  

चातुर्वर्णैः कर्मकारैर्नानाकर्मोपजीविभिः ।  
पण्यैश्च धनधान्याद्यैर्युक्तस्तु निगमः स्मृतः ॥ २५-४० ॥  

वने वा नगरोपान्ते नागरैस्तु जनैर्वृतम् ।  
क्षेत्रारामाकरोपेतं शाखानगरमिष्यते ॥ २५-४१ ॥  

सहस्रैर्जगतीपङ्तिवसुसङ्ख्यैर्द्विजन्मनाम् ।  
श्रेष्ठोत्तमः श्रेष्ठमध्यो ग्रामः श्रेष्ठाधमस्तथा ॥ २५-४२ ॥  

सप्तषट्पञ्चसाहस्रैर्ग्रामा मध्योत्तमादयः ।  
चतुस्त्रिद्विसहस्रैस्तु ग्रामाः स्युरधमे त्रयः ॥ २५-४३ ॥  

विप्राणां दशसप्तेषुशतैर्नीचोत्तमादयः ।  
ग्रामा भवन्त्यथ क्षुद्रास्तेऽप्येकादशधा स्मृताः ॥ २५-४४ ॥  

चतुस्त्रिद्विशतैरष्टशतैश्चतुरशीतिकैः ।  
सचतुष्षष्टिपञ्चाशद्द्वात्रिंशत्त्र्यष्टकैरपि ॥ २५-४५ ॥  

विकारादित्यसङ्ख्यैश्च ब्राह्मणैस्तु निवेशितैः ।  
एकद्विजाद्यादशान्तास्त्वेकभोगादिका दश ॥ २५-४६ ॥  

सकलाद्यासनान्ते तु ग्रामादिन्यासचण्डिते ।  
युग्मे सूत्रे तु विथ्यः स्युरयुग्मे पदपङ्क्तिषु ॥ २५-४७ ॥  

द्वयोर्न सङ्करं कुर्यात् सङ्करश्चेद् विनाशकृत् ।  
दण्डकः स्वस्तिकश्चैव प्रस्तरश्च प्रकीर्णकः ॥ २५-४८ ॥  

नन्द्यावर्तः परागश्च पद्माख्यः श्रीप्रतिष्ठितः ।  
ग्रामादीनां तु सामान्याद् विन्यासास्त्वेवमष्टधा ॥ २५-४९ ॥  

ग्रामपर्यन्तवीथिस्तु ख्याता मङ्गलवीथिका ।  
नगरे जनवीथी स्याद् रथ्याख्या खेटकादिषु ॥ २५-५० ॥  

एकद्वित्रिचतुष्पञ्चदण्डैः स्याद् वीथिविस्तृतिः ।  
प्रागुत्तराभ्यां वीथीभ्यां ककरीबद्धमध्यमम् ॥ २५-५१ ॥  

सचतुर्द्वारपर्यन्तवप्राढ्यो दण्डकाह्वयः ।  
यस्मिन्नेकैव वीथी स्यात् प्राचीना सोऽपि दण्डकः ॥ २५-५२ ॥  

पदानां पञ्चविंशत्या ग्रामे तन्मध्यकोष्ठकात् ।  
प्रागादिषु चतुर्दिक्षु पृथग् लुम्पेत् पदद्वयम् ॥ २५-५३ ॥  

तस्मात् पदद्वयं बाह्ये प्रागाद्यं तु प्रदक्षिणम् ।  
विलोप्य स्वस्तिकाकारो विन्यासः सिद्ध्यति स्फुटम् ॥ २५-५४ ॥  

प्राक्प्रत्यगायतास्तिस्रः सौम्यास्तिस्रोऽथ वीथयः ।  
चतस्रः पञ्च वा षड् वा सप्त वा प्रस्तरे स्मृता ॥ २५-५५ ॥  

चतस्रो वीथयः प्राच्याः सौम्याः द्वादश वीथयः ।  
रुद्रदिङ्नन्दवसुभिर्मिताः स्युर्वा प्रकीर्णके ॥ २५-५६ ॥  

प्राक् प्रत्यग्वीथयः पञ्च सौम्याश्च स्युस्त्रयोदश ।  
शक्वर्या चातिशक्वर्या चाष्ट्यात्यष्ट्या च सम्मिताः ॥ २५-५७ ॥  

नन्द्यावर्ते तु विन्यासे ग्रामादेः प्रभवन्ति हि ।  
प्राच्याः षड् वीथयो यस्मिन् सौम्या धृत्यादिसङ्ख्यया ॥ २५-५८ ॥  

आकृत्यन्तं समा यत्र परागः सोऽभिधीयते ।  
प्राचीना वीथयः सप्त त्रयोविंशादितः क्रमात् ॥ २५-५९ ॥  

ॐ सप्तविंशतेः सौम्या विन्यासे पद्मके स्मृताः ।  
प्राचीना वीथयोऽष्टौ स्युरष्टविंशतिमादितः ॥ २५-६० ॥  

आद्वात्रिंशमुदीच्याः स्युर्विन्यासे श्रीप्रतिष्ठिते ।  
महेन्द्रे गृहरक्षे च भल्लाटे पुष्पदन्तके ॥ २५-६१ ॥  

महाद्वाराणि चैव स्युरुपद्वाराणि सन्ति चेत् ।  
भृशे पूषणि भृङ्गाख्ये दौवारे शोषनागयोः ॥ २५-६२ ॥  

दितावपि च पर्जन्ये जलमार्गास्त्वथैन्द्रतः ।  
ईशार्गलान्तं शस्ताः स्युः प्रागुदीचीप्लवो यथा ॥ २५-६३ ॥  

सूर्ये सूर्यो भृशे विष्णुरग्नौ काली यमे गुहः ।  
विष्णोर्मध्ये च वरुणे सुग्रीवे सुगतालयः ॥ २५-६४ ॥  

भृङ्गे जिनस्य ज्येष्ठाया वायौ चाण्ड्यास्तु मुख्यके ।  
कुबेरस्य महाकाल्या मातॄणां च निशाकरे ॥ २५-६५ ॥  

अदितौ वास्तुचामुण्ड्याः शस्त ऐशे शिवालयः ।  
निर्-ऋतौ वा जयन्ते वा विघ्नेशस्य गृहं भवेत् ॥ २५-६६ ॥  

अथवा देवतानां तु विन्यासमपरे जगुः ।  
तद्ग्रामपुरराष्ट्राणां स्यान्मध्ये ब्राह्मणो गृहम् ॥ २५-६७ ॥  

प्राच्यां वा पश्चिमे विष्णोर्ग्रामादीनां च सम्मुखम् ।  
पराङ्मुखं स्यादैशान्यां मानुषं शिवमन्दिरम् ॥ २५-६८ ॥  

स्वयम्भुदैविकं चार्षं यत्र तत्र स्थितं तु वा ।  
न दोषाय भवेत् तस्याप्यग्रं वर्ज्यं शुभार्थिभिः ॥ २५-६९ ॥  

प्राच्यामैशेऽथवा मध्ये गौर्याः सूर्यस्य च श्रियः ।  
मातॄणां दक्षिणे धाम शास्तुः काल्याश्च नैर्-ऋते ॥ २५-७० ॥  

षण्मुखस्य तु वारुण्यां ज्येष्ठायास्तदनन्तरम् ।  
वायौ सौम्ये च दुर्गाया लोकेशानां स्वगोचरे ॥ २५-७१ ॥  

इन्द्रेशसोममध्ये वा क्षेत्रपालनिकेतनम् ।  
देशग्रामपुरादीनामेवमृद्धिकरं भवेत् ॥ २५-७२ ॥  

गोशाला दक्षिणे प्राच्या वापी त्वैशे तथोत्तरे ।  
सर्वत्र वा जलं शस्तमुत्तरे पुष्पवाटिका ॥ २५-७३ ॥  

दक्षिणे गणिकावाटः परितः शूद्रजन्मनाम् ।  
वैश्यानां वणिजां प्राच्यां मध्ये राजापणो भवेत् ॥ २५-७४ ॥  

प्रागुदीच्योः कुलालानां नापितानां च तत्र हि ।  
जालिकानां च वायव्ये सूनानां पश्चिमे गृहम् ॥ २५-७५ ॥  

तैलविक्रयिणां सौम्ये तक्ष्णां वाप्यनिलेऽनले ।  
वायव्ये कारुकादीनां कुविन्दानां तु पश्चिमे ॥ २५-७६ ॥  

क्रोशद्वये वा क्रोशे वा बहिश्चण्डालपक्कणम् ।  
प्रागुत्तरेण तु क्रोशाद् बहिः पितृवनं भवेत् ॥ २५-७७ ॥  

अनुक्तानां तथान्येषां युक्त्या वासं प्रकल्पयेत् ।  
राजधान्यां नृपावासो ब्रह्मांशादपरांशके ॥ २५-७८ ॥  

तस्य प्राच्यां तु बाह्यालिरिन्द्रकोशसभान्वितः ।  
पाकशालान्तरिक्षेऽग्नौ शयनं गृहरक्षके ॥ २५-७९ ॥  

अस्त्रशाला च निर्-ऋतौ वरुणे भोजनालयः ।  
विहारशाला वायौ स्याद् भल्लाटे कोशसञ्चयः ॥ २५-८० ॥  

कोष्ठागारं तथा सौम्ये व्यायामोऽप्यर्गले स्मृतः ।  
पर्जन्ये स्नानभवनमैशे होमार्चनागृहे ॥ २५-८१ ॥  

नृत्तशाला तु गान्धर्वे गजशाला तु पूषणि ।  
दित्यदित्योस्तुरङ्गाणां स्त्रीणां सौम्ये च पश्चिमे ॥ २५-८२ ॥  

मध्ये प्रपां मण्डपं वा युक्त्यान्यच्चापि कारयेत् ।  
ब्राह्मणक्षत्रियविशां शूद्राणां धनिनामपि ॥ २५-८३ ॥  

वक्ष्यमाणास्तु ये जातिप्रासादाः सम्पदां पदम् ।  
अशक्तानां तु शालाः स्युस्तत्तद्युक्त्या विनिर्मिताः ॥ २५-८४ ॥  

इत्थं ग्रामपुरादिमानमखिलं प्रोक्तं तथा लक्षणं  
ब्रह्मागस्त्यपुरन्दरैरपि यथा त्वष्ट्रा मयेनोदितम् ।  
यद् विज्ञाय निवेशितेषु विधिना धामस्वशेषामरैः  
सम्पूज्यो मुनिभिस्तथैव मनुजैर्देवो मृडानीपतिः ॥ २५-८५ ॥  

इति श्रीमदीशानशिवगुरुदेवपद्धतौ सिद्धान्तसारे उपरिभागे क्रियापादे पदविन्यासग्रामपुरलक्षणं नाम पञ्विंशः पटलः ॥ २५ ॥  
