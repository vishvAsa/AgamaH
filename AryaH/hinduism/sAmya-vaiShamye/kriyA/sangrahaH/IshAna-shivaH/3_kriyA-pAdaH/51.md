+++
title = "५१"

+++
अथैकपञ्चाशः पटलः ।   

अथ सूर्यादिदेवानां प्रतिष्ठा पूर्वमेव हि ।   
शिवलिङ्गप्रतिष्ठायां समासात् सम्प्रदर्शिता ॥ १ ॥   

कर्षणाद्युत्सवान्तं यत् प्रोक्तं कर्मात्र तत् समम् ।   
तत्त्वमूर्त्यादिविन्यासक्रमः सर्वत्र वै समः ॥ २ ॥   

सूर्यविघ्नेश्वरस्कन्दा हरनारायणस्तथा ।   
दुर्गागौरीसरस्वत्यः शास्ता काली च मातरः ॥ ३ ॥   

धामसु क्षेत्रपालश्च शिवाङ्गत्वेन वा पृथक् । एते सर्वे   
प्रतिष्ठाप्याः पूज्याश्चैव पृथक् पृथक् ॥ ४ ॥   

एतेषां मूर्तिमूर्तीशमन्त्रावरणभेदतः । प्रतिष्ठाद्यं   
समासेन यथावदथ कथ्यते ॥ ५ ॥   

सूर्यस्य मन्त्राः पूजा च प्रागेव समुदाहृताः ।   
तत्प्रतिष्ठाविधौ बेरं स्यान्मुख्यं दशतालतः ॥ ६ ॥   

प्रतिमालक्षणोक्तैस्तु मानोन्मानादिभिर्युतम् । चित्रादिकं   
तद्धेमादिलोहरत्नशिलामयम् ॥ ७ ॥   

तस्याधिवासने प्राग्वन्मण्डपे तोरणानि तु । विभूतिर्विमलस्तार   
आराध्यश्चेति पूर्वतः ॥ ८ ॥   



प्रत्यूषश्च प्रभासश्च प्रद्योतो द्योतनस्तथा । दण्डी च   
पिङ्गलश्चण्डस्तीव्रश्च द्वारपालकाः ॥ ९ ॥   

प्राग्याम्याप्यैन्दवद्वार्षु द्वौ दौ कलशगौ यजेत् ।   
लोकेशास्त्राङ्किताः पूज्या ध्वजास्तदधिदेवताः ॥ १० ॥   

ततो विकिरविक्षेपात् सूर्यकुम्भास्त्रयोर्भ्रमात् । मण्डपं   
परिगृह्याथ लोकेशान् कुम्भगान् यजेत् ॥ ११ ॥   

प्राग्वदाकारशुद्धिं च कृत्वा नयनमोक्षणम् ।   
स्वमूलाङ्गैस्ततः कुर्याज्जले चाप्यधिवासनम् ॥ १२ ॥   

ग्रामप्रदक्षिणादूर्ध्वं प्राग्वद् भावनमण्डपे । कलशैः   
स्नपयेत् प्राग्वत् पूरितैः सप्तसप्तकैः ॥ १३ ॥   

अघमर्षणसूक्तेन चासत्येनादिना ततः । उद्यन्नद्यादिना चापि   
पवमानैस्तथा क्रमात् ॥ १४ ॥   

ततः खषोक्तिमूलाङ्गैः सावित्र्याष्टाक्षरेण च ।   
दशप्रणवगायत्र्या मध्येन त्वभिषेचयेत् ॥ १५ ॥   

इष्ट्वा प्रवेशयेद् देवमधिवासनमण्डपे । शयने शाययेत्   
प्राग्वन्निद्राकुम्भं च विन्यसेत् ॥ १६ ॥   

ऐशान्यां सूर्यकुम्भास्त्रे देवकुम्भांश्चतुर्दिशम् ।   
न्यसेच्चात्मादितत्त्वानि जानुकण्ठशिरोवधि ॥ १७ ॥   

ब्रह्मादिभागेष्वृग्वेदयजुस्सामगुणान्वितम् । मण्डलं पुरुषं   
चापि रश्मीन् भागत्रये क्रमात् ॥ १८ ॥   

मूर्तिद्वादशकं चापि त्रिषु भागेषु विन्यसेत् ।   

तद्यथा -   

भूम्यप्तेजोमरुद्व्योममनोहङ्कारबुद्धयः ॥ १९ ॥   

प्रकृतिः पुरुषः कालः परमात्मा च मूर्तयः । धातार्यमा   
च मित्रश्च वरुणोऽशो भगस्तथा ॥ २० ॥   

पूषा विवस्वान् पर्जन्यः सविता चेन्द्र एव च । विष्णुश्च   
मूर्तिपास्त्वेते द्वादशैवाथ शक्तयः ॥ २१ ॥   

दीप्ता सूक्ष्मा जया भद्रा विभूतिर्विमला तथा । अमोघा   
विद्युता चैव कथिता सर्वतोमुखी ॥ २२ ॥   



प्रभा सन्ध्या च सञ्ज्ञा च शक्तयस्ताश्च विन्यसेत् ।   
स्वाङ्गमूलखषोत्कैश्च सावित्र्या मूर्तिमूर्तिपैः ॥ २३ ॥   

शक्तिभिश्चापि जुहुयुः प्राग्वत् कुण्डेषु मूर्तिपाः ।   
पालाशार्कसमित्सर्पिश्चरुलाजतिलाक्षतैः ॥ २४ ॥   

सिद्धार्थैः सर्वधान्यैश्च हुत्वाज्येन पुनः शतम् । हुत्वा   
सम्पातिताज्येन शान्तिकुम्भजलैरपि ॥ २५ ॥   

संसिच्य त्रिषु भागेषु स्पृशेयुर्गुरुमूर्तिपाः । पीठे चापि   
क्रियाशक्तिं संस्मृत्य विनियोजयेत् ॥ २६ ॥   

अनुक्तं च यथापूर्वं कर्म कृत्वाधिवास्य तु । प्रातः   
स्नानादिकं कृत्वा गर्भागारं प्रविश्य तु ॥ २७ ॥   

लग्ने कूर्मशिलां न्यस्येत् तस्याः पूर्वक्रमेण तु ।   
रत्नादिपञ्चवर्गांस्तु विन्यस्येष्ट्वाभिमन्त्रयेत् ॥ २८ ॥   

ॐ नमो व्यापिनीत्यादिमन्त्रमन्तर्जपन् गुरुः ।   
आधारशक्तिमावाह्य सम्पूज्य विधिना ततः ॥ २९ ॥   

क्रियाशक्त्यात्मकं पीठं तस्यास्तूपरि विन्यसेत् । ततो मुहूर्ते   
सम्प्राप्ते स्थापको मूर्तिपैः सह ॥ ३० ॥   

प्रणवेन क्रियाशक्तौ पीठे बेरं ततो रवेः ।   
ज्ञानशक्त्यात्मकं ध्यायन् स्थापयेत् प्रणवाणुना ॥ ३१ ॥   

साङ्गमूलं खषोत्कं तु हंसं तद्धृदि विन्यसेत् ।   
दशप्रणवगायत्र्या सावित्र्या चाभिमन्त्रयेत् ॥ ३२ ॥   

स्थिरीकृत्याष्टबन्धेन बेरं प्रक्षाल्य वारिभिः ।   
निद्राकुम्भेनाभिषिञ्चेत् किञ्चिच्छान्त्युदकैरपि ॥ ३३ ॥   

अर्घ्यपञ्चामृतैश्चापि जलधूपान्तरैः क्रमात् । प्रक्षाल्य   
यवचूर्णाद्यैः कुम्भास्त्रसलिलैस्ततः ॥ ३४ ॥   

वेदकुम्भैश्चाभिषिञ्चेच्छान्तिकुम्भं न्यसेदपि । शेषं कर्म   
यथापूर्वं स्वमन्त्रेण समापयेत् ॥ ३५ ॥   

आत्मतत्त्वादि विन्यस्य मूर्तौ प्राग्वद् विधाय तु । स्यात्   
प्रभुतासनं पीठं विभूतिविमलादिकाः ॥ ३६ ॥   



पीठस्य पादाश्चत्वारो मध्ये ध्येया प्रबोधिनी ।   
दीप्तादिशक्तीश्चाराध्य मण्डले पुरुषं रविम् ॥ ३७ ॥   

ध्यात्वा मूलाङ्गविन्यासं कृत्वा न्यस्येत् तथाध्वनः ।   
मूलोऽङ्गानि खषोत्कश्च तथा सदशतारका ॥ ३८ ॥   

गायत्री चैव सावित्री मन्त्राध्वा कथितो रवेः ।   
दशप्रणवगायत्र्यास्तत्त्वसङ्ख्यापदानि तु ॥ ३९ ॥   

पदाध्वा तस्य निर्दिष्टः शेषाध्वानो यथापुरम् ।   
विभाव्यैवं तु तन्मूर्तौ हृदि हंसं सतारकम् ॥ ४० ॥   

विन्यस्यार्घ्यादिभिर्देवमुपचारैस्तु पूजयेत् । अथाचार्यः   
[चारस्य कु] स्वकुण्डेऽग्नावमीभिर्जुहुयाद् घृतम् ॥ ४१ ॥   

स्थिरोऽथ व्यापकस्तद्वदप्रमेयस्ततः परम् । अनादिबुद्धो   
नित्यश्च ततः स्यादपि निश्चरः ॥ ४२ ॥   

नित्यतृप्तश्च सप्तान्ते भवस्वाहेति योजिताः । मन्त्राः   
स्युरेभिर्हुत्वाज्यमेभिर्देवं ततः स्पृशेत् ॥ ४३ ॥   

सहस्रं वा तदर्धं वा शतं वा जुहुयाद् घृतम् ।   
अङ्गमूलखषोत्काद्यैर्मन्त्रैर्व्याहृतिभिस्तथा ॥ ४४ ॥   

हुत्वा पूर्णां च सम्पूज्य लोकपालायुधादिभिः । नीराज्य   
स्नपयेत् प्राग्वन्निवेद्यान्तं यजेदपि ॥ ४५ ॥   

विभाव्य देवं तन्मूर्तौ सान्निध्यं प्रार्थ्य मन्त्रतः । निशि   
भूतबलिं दत्त्वा यथापूर्वं दिनत्रयम् ॥ ४६ ॥   

नीत्वा चतुर्थदिवसे हुत्वाग्नीनस्य मन्त्रतः । सावित्र्या चैव   
गायत्र्या पृथगष्टोत्तरं शतम् ॥ ४७ ॥   

हुत्वा जयादीनाज्येन प्रायश्चित्ताहुतीरपि ।   

पूर्णां च हव्यवाहाद्यात्   

हव्यवाहमित्यनूच्य स्विष्टमग्न इति याज्यया जुहोतीति यावत् ।   

नियोज्य [ख्: नण्विज्य] तेजश्चण्डं तु निर्माल्यैरीशगोचरे ।   
यजेत् त्रिनेत्रं पिङ्गाक्षं रक्तं रक्ताम्बरादिकम् ॥ ४९ ॥   



चतुर्भुजं घृताम्भोजं यजेत् सवरदाभयम् । ततस्तु   
कलशैर्देवमभिषिच्योक्तमार्गतः ॥ ५० ॥   

दक्षिणाश्च प्रदेयानि दत्वा पूर्वोदितक्रमात् । ततो   
नित्यविधानेन विभवानुगुणेन तु ॥ ५१ ॥   

पूजां प्रवर्तयेत् सम्यक् त्रिसन्ध्यं सोपचारकम् ॥ ५२ ॥   

सूर्यप्रतिष्ठाधिकारः ।   

नित्योत्सवे तु सूर्यस्य द्वारस्थौ चण्डपिङ्गलौ ॥ ५२ ॥   

लोकेशस्थानगास्त्वष्टौ ग्रहाः सोमादयः क्रमात् ।   
मातरश्चैव दुर्गा च तेजश्चण्डश्च दिग्गताः ॥ ५३ ॥   

अरुणो मण्डपस्याग्रे सप्तच्छन्दस्तुरङ्गमाः । स्वाख्याभिस्ते च   
पूज्याः स्युर्गायत्र्युष्णिगनुष्टुभः ॥ ५४ ॥   

बृहती पङ्क्तिस्त्रिष्टुब्जगती च यथाक्रमम् (?) । अन्तःस्थौ   
गोपुरद्वाःस्थौ पक्षौ शुक्लासितौ यजेत् ॥ ५५ ॥   

तथैव तद्बहिष्ठावप्ययने दक्षिणोत्तरे । निक्षिप्यैषां   
बलिं दत्त्वा बलिपीठाद् बहिः स्थितः [ख्: तिः (?)] ॥ ५६ ॥   

आवाहयेद् बलिभुजः सर्वान् सूर्यगणान् गुरुः । ये समस्तं जगद्   
व्याप्य तिष्ठन्ति बलिकाङ्क्षिणः ॥ ५७ ॥   

सूर्यपारिषदाः सर्वे गृह्णन्तु बलिमुत्तमम् ।   

इति ।   

ततो द्वादशराशिभ्यो यथास्थानं प्रदक्षिणम् ॥ ५८ ॥   

मेषादिभ्यो बलिं दद्यान्मासेभ्यश्चापि तैः सह ।   
मधुमाधवशुक्रेभ्यः शुचये नभसे तथा ॥ ५९ ॥   

नभस्याय तथेषोर्जसहोभ्यश्च ततः परम् । सहस्यायाथ तपसे   
तपस्याय बलिं क्षिपेत् ॥ ६० ॥   

तत तु बलिपीठस्य परितोऽष्टदिशास्वपि । क्षिपेद्   
गणानामष्टानां स्वाख्यागणनमोन्तकम् ॥ ६१ ॥   

गन्धर्वाश्चासुरगणाः पितृरक्षोगणास्ततः । नागा   
मरुद्गणास्तद्वद् यक्षभूतगणास्तथा ॥ ६२ ॥   



पद्मपत्रे ऋषिगणाः स्थिताः * * * * * * । स्वाख्याभिरेतान्   
सम्पूज्य बलिं चैषां विनिक्षिपेत् ॥ ६३ ॥   

नित्योत्सवविधिः ॥   

महोत्सवे तु शैवोक्तमार्गेणारोपयेद् ध्वजम् । पताकां   
चारुणाश्वाङ्कां गणांश्चावाह्य पूर्ववत् ॥ ६४ ॥   

सन्धिस्थांश्च तथा देवानङ्कुरार्पणपूर्वकम् । उत्सवं   
कारयेत् प्राग्वदुत्तमादिक्रमेण तु ॥ ६५ ॥   

बलिप्रक्षेपमन्त्रैस्तु सूर्यपारिषदान्तकैः ।   
येभूताद्यैर्यथापूर्वमिष्ट्वा तेभ्यो बलिं क्षिपेत् ॥ ६६ ॥   

नित्योत्सवोक्तविधिना पक्षिप्य परितो बलिम् । वैशेषिके [क्: का] (च?   
ण) विधिना राशिबाह्ये क्षिपेद् बलिम् ॥ ६७ ॥   

इन्द्रादिलोकपालेभ्यस्तदस्त्रेभ्यश्च बाह्यतः । ऐन्द्र्यां दिशि   
गणा ये तु वज्रहस्ता महाबलाः ॥ ६८ ॥   

इत्यादिभिस्तु दिङ्मन्त्रैः परितो विकिरेद् बलिम् । ततस्तु   
बलिपीठस्थगणेभ्यः पूर्ववद् बलिम् ॥ ६९ ॥   

क्षिप्त्वा स्नात्वा यथापूर्वमन्तर्देवं प्रवेशयेत् । कृत्वा   
कौतुकबन्धाद्यं तीर्थयात्रां च पूर्ववत् ॥ ७० ॥   

स्वमन्त्रैर्विधिवत् कृत्वा स्नपनान्तं समापयेत् ।   

इत्थं समासादिह सूर्यतन्त्रप्रोक्तं प्रतिष्ठादिकमुत्सवान्तम् ।   
बिम्बादितन्त्रेषु यथोदितं तच्छैवोक्तमार्गेण समस्तमूह्यम् ॥   
७१-१।२ ॥   

इति श्रीमदीशानशिवगुरुदेवपद्धतौ सिद्धान्तसारे क्रियापादे   
सूर्यतन्त्रपटल एकपञ्चाशः ॥   
