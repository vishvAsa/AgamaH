+++
title = "३८"

+++
अथ एकोनचत्वारिंशः पटलः ।   

अथ पीठानि वक्ष्यन्ते लक्षणैः स्वैः पृथग्विधैः । यैः   
संयोगं तु लिङ्गानां प्रतिष्ठेति विदुर्बुधाः ॥ १ ॥   

एकयैव तु जात्या स्यात् पीठं लिङ्गं च नान्यथा । शैवे च   
दारवे लिङ्गे स्वजातिश्चेन्न लभ्यते ॥ २ ॥   



इष्टकाभिः सुधाबन्धः पीठं वा स्यात् सलक्षणम् ।   
षण्ढेन स्यात् पादशिला स्त्रीशिला पिण्डिका भवेत् ॥ ३ ॥   

लिङ्गं पुंशिलया कुर्यादिति शास्त्रस्य निश्चयः ।   
पूजांशद्विगुणं हीनं श्रेष्ठं लिङ्गोन्नतेः समम् ॥ ४ ॥   

नवैते पीठविस्तारास्तयोर्मध्येऽष्टभागिके ।   
विस्तारार्धोन्नतं नीचं श्रेष्ठं द्वित्र्यंशकं ततः ॥ ५   
॥   

विष्कम्भं त्रिगुणं वाथ नाहतुल्यविशालकम् । गर्भव्यासात्   
त्रिभागैकं चतुर्थांशमथापि वा ॥ ६ ॥   

विष्कम्भकर्णद्विगुणं त्रिगुणं वापि विस्तृतम् । पीठं   
कुर्यात् तु विष्ण्वंशसमानोच्चं हि सर्वथा ॥ ७ ॥   

मण्डनाय स्वविस्तारादष्टांशमधिकं ततः । सर्वेषामपि   
पीठानां जन्मान्तं मूलविस्तृतिः ॥ ८ ॥   

पीठाग्रस्यापि विस्तारः स्यान्महापट्टिकान्तकम् ।   

सामान्यपीठविधिः ।   

नागरादित्रयाणां तु पीठलक्षणमुच्यते ॥ ९ ॥   

त्रिखण्डलिङ्गायामेन तुल्यव्यासमिहोत्तमम् । पीठं स्याद्   
द्व्यंशतो नीचं तयोर्मध्येऽष्टभागिके ॥ १० ॥   

पीठव्यासा नवैव स्युस्तद्व्यासे रामभागिके । पीठं   
श्रेष्ठं द्विभागोच्चं नीचं व्यासार्धमुन्नतम् ॥ ११ ॥   

तयोर्मध्येऽष्टभागे तु पीठोत्सेधा नवैव हि । द्राविडेऽपि   
त्रिखण्डेन तुल्यव्यासमिहोत्तमम् ॥ १२ ॥   

लिङ्गायामे नवांशे तु सप्तांशैर्नीचविस्तृतिः ।   
तयोर्मध्येऽष्टभागे तु पीठव्यासा नव स्मृताः ॥ १३ ॥   

अष्टांशे ब्रह्मविष्ण्वंशे त्रिद्व्येकांशमधस्त्यजेत् ।   
शेषांशोच्चं तु नीचादि पीठोच्चो द्राविडे मतः ॥ १४ ॥   



अथ वेसरलिङ्गस्य द्व्यष्टांशे परिणाहके । मुख्यं हि   
तत्समं व्यासं जगत्यशैस्तथाधमम् ॥ १५ ॥   

विष्णुतुल्योच्छ्रितं तत् स्याच्चतुर्थांशाधिकं तु वा ।   
सर्वेषामपि लिङ्गानां पीठोच्चादवशेषितम् ॥ १६ ॥   

ब्राह्मं लिङ्गस्य मूलं यत् तत् स्यात् पादशिलागतम् ।   
पीठमूलस्य विस्ताराद् वसुनन्ददिगंशकैः ॥ १७ ॥   

हीनपीठाग्रविस्तारो हीनमध्ये तथोत्तमे ।   

नागरादित्रयपीठम् ।   

अथ पीठसंस्थानानि कथ्यन्ते -   

चतुरश्राणि वस्वश्रवृत्तानीति त्रिभेदतः ॥ १८ ॥   

पीठानि स्युः क्रमात् तेषां प्रथमं मेरुसुन्दरम् ।   
वर्धमानं द्वितीयं स्याल्लक्ष्मीसुन्दरमप्यथ ॥ १९ ॥   

विष्णुसम्मिलनाख्यं च पद्मभद्राह्वयं ततः । पीठं   
समाङ्गभद्राख्यं रुद्रकान्तं ततः परम् ॥ २० ॥   

सोमकान्तं च सर्वाङ्गभद्राख्यं श्रीकरं तथा ।   
पुष्टिवर्धनसञ्ज्ञं च सर्वसौम्यं ततः परम् ॥ २१ ॥   

एवं द्वादशभेदानां पीठानां लक्ष्म कथ्यते । पीठं   
निष्कललिङ्गानां विज्ञेयं सर्वतः समम् ॥ २२ ॥   

आयतं प्रतिमानां स्यात् सकले वार्धचन्द्रकम् । चतुर्दशांशे   
पीठोच्चे भागात् स्यान्मूलपट्टिका ॥ २३ ॥   

पद्मं त्रिभिर्धृगर्धांशमर्धेनाब्जं ततो भवेत् । वृत्तं   
द्व्यंशं पुनः पद्ममर्धमर्धेन कम्पकम् ॥ २४ ॥   

सार्धद्व्यंशेन कण्ठः स्यादर्धेनोर्ध्वाम्बुजं स्मृतम् ।   
अर्धेन कम्पो द्व्यंशात् स्यात् क्रमेणैवोर्धपट्टिका ॥ २५ ॥   

कम्पाज्यधारिण्यर्धेन स्यादेवं मेरुसुन्दरम् । अष्टादशांशे   
पीठोच्चे जन्मद्व्यंशमिहोदितम् ॥ २६ ॥   



चतुर्भिर्जगतीं कुर्यात् कुमुदं त्रिभिरेकतः । कम्पं कण्ठं   
त्रिभिस्तद्वत् कम्पमेकेन पट्टिकाम् ॥ २७ ॥   

त्रिभिरंशैस्तथांशेन वाजनं वर्धमानके । सङ्कृत्यंशे   
तु पीठोच्चे जन्मसार्धांशतो भवेत् ॥ २८ ॥   

अंशेन पद्ममर्धेन कम्पं वप्रं च पञ्चभिः । दलमेकेन   
धृत्यंशादेकेनाब्जं तु कारयेत् ॥ २९ ॥   

वृत्तं चतुर्भिस्त्वंशेन पद्ममर्धेन कम्पकम् । त्रिभिः   
कण्ठं तथांशेन वाजनं त्वथ भागतः ॥ ३० ॥   

निद्रां तु पट्टिकां द्व्यंशादर्धात् पद्माज्यभृद् भवेत् ।   
लक्ष्मीसुन्दरसञ्ज्ञं तु पीठमेवं प्रसिध्यति ॥ ३१ ॥   

पीठोच्चे षोडशांशेऽश्विभूतदस्रश्रुतिद्वयैः । एकेन च   
जगत्यब्जवेत्रपङ्कजपट्टिका ॥ ३२ ॥   

तथाज्यधारिणीं कुर्याद् विष्णुसम्मीलने क्रमात् ।   
अष्टादशांशे पीठोच्चे भवेत् सार्धांशतः खुरम् ॥ ३३ ॥   

सार्धत्रयेण जगती सार्धेनाब्जं धृगर्धतः । पट्टं   
चार्धेनोपपट्टं कण्ठस्त्र्यंशस्तदूर्ध्वतः ॥ ३४ ॥   

उपपट्टं भवेदर्धं पट्टमर्धेन चोपरि । द्व्यंशं   
वाजनमुद्दिष्टमर्धं पट्टाज्यभृद् भवेत् ॥ ३५ ॥   

पद्मभद्रमिदं पीठं विज्ञेयमतिशोभनम् । धृत्यंशे   
पीठतुङ्गे तु घृतवार्यर्धतः स्मृताः ॥ ३६ ॥   

अर्धेन कम्पः सार्धाभ्यां भागाभ्यां वाजनं भवेत् ।   
पट्टोपपट्टावर्धाभ्यां कण्ठोऽंशौ पट्टमर्धतः ॥ ३७   
॥   

उपपट्टोऽर्धमष्टाश्रः कुम्भः स्याच्चतुरंशतः ।   
पञ्चांशा जगती तद्वत् सार्धांशेन खुरं भवेत् ॥ ३८ ॥   

एतत् समाङ्गभद्राख्यं पीठं भवति शोभनम् ।   
अत्यष्ट्यंशे तु पीठोच्चे खुरं भागेन वप्रकम् ॥ ३९ ॥   



चतुर्भिश्च दलं सार्धादर्धं कम्पो धृगंशकम् ।   
कम्पोऽर्धमर्धेनाम्भोजं वृत्तं द्वावर्धतो दलम् ॥ ४० ॥   

पट्टमर्धेन कण्ठोऽंशः कम्पोऽर्धेनार्धमम्बुजम् ।   
द्व्यंशं वाजनमर्धेन पद्मं क्षेपणमर्धतः ॥ ४१ ॥   

एतद्धि रुद्रकान्ताख्यं पीठमुक्तं सुशोभनम् ।   
अतिधृत्यंशपीठोच्चे भागो भूगतमंशकौ ॥ ४२ ॥(?)   

वप्रं महाब्जं वेदांशैर्धृगर्धं वेत्रमंशतः । अर्धं   
गलं चार्धमब्जं वृत्तमत्यर्धतो भवेत् ॥ ४३ ॥   

अर्धेनोर्ध्वदलं कुर्याद् वेत्रमंशो धृगर्धतः । अंशेन   
वेत्रं सार्धांशैस्त्रिभिरूर्ध्वाम्बुजं भवेत् ॥ ४४ ॥   

अध्यर्धं धृतभृच्चेति सोमकान्तमुदीरितम् ।   

नागरादित्रयस्यापि तुल्यमेतत् ।   

पीठोच्चे षोडशांशे तु भागाभ्यां मूलपट्टिका ॥ ४५ ॥   

महापद्मं तु वेदांशैर्धृगर्धेनांशतो गलम् । अर्धेन पद्मं   
वृत्तं तु भागेनार्धेन पङ्कजम् ॥ ४६ ॥   

धृगर्धमूर्ध्वपद्मं तु चतुर्भिरथ पट्टिका । द्व्यंशेन   
धृतभृत् प्रोक्तमेतत् सर्वाङ्गभद्रकम् ॥ ४७ ॥   

सर्वलिङ्गेषु समानमिदम् ।   

पीठोच्चे षोडशांशेऽश्विशरार्धैकार्धसागरैः ।   
नेत्रेन्दुभिर्जगत्यब्जधृग्वेत्रं धृक् च पङ्कजम् ॥ ४८ ॥   

पट्टिका चाज्यभृच्चेति श्रीकरे स्याद् यथाक्रमम् । एकस्मिन्नेव   
सार्धांशाज्जगत्यर्धेन कम्पकम् ॥ ४९ ॥   

पट्टिकाधः स्ववेदांसात् सकम्पा पुष्टिवर्धने । पीठादये   
षोडशांशे खुरं द्व्यंशमथार्धतः ॥ ५० ॥   

क्षेपणं सार्धवेदांशैः पद्ममर्धेन कम्पकम् । धृगर्धं   
वज्रमेकं स्यादूर्ध्वाब्जं वेदभागतः ॥ ५१ ॥   



अर्धं क्षेपणमंशौ द्वौ पट्टिकार्धेन चाज्यभृत् ।   
सामान्यं नागरादीनां सौम्यं पीठमुदीरितम् ॥ ५२ ॥   

द्वादशपीठानि ।   

सर्वेषामेव पीठानामङ्गप्रवेशनिर्गमबहुलतुल्यं   
त्रिपादमर्धं वा शोभाबलवशादेव युञ्जीतेति पराशरः ।   

पीठव्यासात् त्रिवेदांशं नालमूलस्य विस्तृतिः ।   
आयामस्तत्समस्तस्मात् त्रिचतुर्भागहाअपनात् ॥ ५३ ॥   

कुर्यान्नालाग्रविस्तारमुन्नताग्रमनातुरम् । नालव्यासस्य   
रामांशात् खातं व्याससमोन्नतिः ॥ ५४ ॥   

पीठमन्ये तु कौबेर्यां नालमित्थं प्रयोजयेत् ।   
स्यादूर्ध्वपट्टबहुलं समं पादाधिकं तु वा ॥ ५५ ॥   

अर्ध्यर्धं वाज्यभृद्व्यासो मूलखातं च तत्समम् । आलिङ्ग्य   
मूलपर्यन्तं तत्क्रमेणोन्नतं भवेत् ॥ ५६ ॥   

पीठोपलं त्वैकभागेऽप्येकमेवोर्ध्वमण्डनम् ।   
अधोमण्डनमेकं वा स्यान्नैकं चोपपत्तितः ॥ ५७ ॥   

तत्र मध्यं विना कोणं सन्धयेत् सुन्दरं यथा ।   
उपर्यङ्गावसानं तदूर्ध्वसन्तानमाचरेत् ॥ ५८ ॥   

चतुर्दश प्रकाराणि पीठानीत्यब्रवीन्मयः ।   
वेदर्तुवसुसूर्याश्रैः षोडशाश्रं च वर्तुलम् ॥ ५९ ॥   

एतेषां चायतैः षड्भिस्त्र्यश्रं चार्धेन्दुसन्निभम् ।   

एतच्चतुर्दश । अपिच मयः -   

भद्रपीठं च पद्मं च वज्रपीठं महाम्बुजम् । श्रीकरं   
पीठपद्मं च महावज्रं च सौम्यकम् ॥   

श्रीकाम्यं चेति नवधा पीठानि प्रभवन्ति हि ॥   

तद्यथा -   

पीठोत्सेधे त्रिपञ्चांशे जन्मद्व्यंशं युगांशकैः ॥ ६० ॥   

वप्रं पद्मं तु सार्धेन धृगर्धं द्व्यंशतो घटः । अर्धं   
क्षेपणमध्यर्धं कण्ठोऽर्धं क्षेपणं पुनः ॥ ६१ ॥   



द्व्यंशं पट्टं तु घृतभृदर्धं स्याद् भद्रपीठके ।   

सर्वलिङ्गसामान्यमेतत् ।   

द्व्यष्टांशपीठोन्नतिदस्रबाणद्विवेददस्रेन्दुभिरेव पट्टम् ।   
अब्जं च वृत्तं सुदलं च पट्टमाधारभृत् स्यादिति   
पद्मपीठम् ॥ ६२ ॥   

पीठतुङ्गे तु मन्वंशे सार्धं जन्मार्धतोऽवटम् ॥ ६३ ॥   

सर्धत्रिभागं पद्मं स्यादर्धाभ्यां पट्टनिम्नके । भागो   
वज्रं निम्नमर्धं कम्पोऽर्धं त्रिभिरम्बुजम् ॥ ६४ ॥   

निम्नमर्धं ततोऽध्यर्धात् पट्टिकार्धेन चाज्यभृत् ।   
वज्रपद्माह्वयं पीठं सर्वलिङ्गसमं भवेत् ॥ ६५ ॥   

धृत्यंशे पीठतुङ्गे तु द्व्यर्धं जन्माथ पङ्कजम् ।   
चतुर्भिः पट्टमर्धं स्यादर्धं निम्नं तु सार्धतः ॥ ६६ ॥   

पद्मं द्व्यर्धेन वृत्तं स्यादर्धार्धेऽब्जं च निम्नकम् ।   
त्रिभिरूर्ध्वाम्बुजं पट्टमर्धमध्यर्धमम्बुजम् ॥ ६७ ॥   

श्रीपट्टस्नेहभृच्चार्धं महापद्माह्वयं भवेत् ।   

मानुषार्षलिङ्गानां समानमेतत् ।   

पीठोत्सेधे षोडशांशे चन्द्राग्निश्रुतिसङ्ख्यया ॥ ६८ ॥   

जन्मवप्रं च पद्मं च धृगर्धं द्व्यंशवर्तुलम् । अर्धं   
धृक् पङ्कजं त्र्यंशं पट्टिका सार्धभागिका ॥ ६९ ॥   

घृतवार्यर्धतः खातं तावत् त्र्यंशं तु नालकम् ।   
तद्व्यासनिर्गमौ त्र्यंशौ तथाग्रं श्रीकरं स्मृतम् ॥ ७० ॥   

पङ्क्त्यंशोच्चे सार्धमर्धद्वयार्धं त्रीण्यर्धानि द्व्यर्धके   
स्यात् खुरं च । निम्नं पद्मं पट्टनिम्ने च पट्टमब्जं   
निम्नं पट्टनिम्नेऽब्जपीठे ॥ ७१ ॥   

त्रिपञ्चांशे तु पीठोच्चे दध्यर्धाभ्यर्धकेन्दुभिः ।   
अर्ध्यर्धेन्द्वर्धसार्धाश्विभागैरध्यर्धकार्धकैः ॥ ७२ ॥   

जन्मनिम्नाब्जपट्टानि घृग्वज्रं धृगतः परम् ।   
क्षेपणाम्भोजपट्टानि निम्नं चेति यथाक्रमम् ॥ ७३ ॥   

महावज्रं तु पीठं तद् वृत्तवज्रेण सौम्यकम् । पीठोत्सेधे   
तु सूर्यांशे चन्द्रनेत्रार्धभागतः ॥ ७४ ॥   



सार्धार्धाधैंश्च सार्धेन तथार्धार्धार्धकार्धकैः ।   
अध्यर्धेन तथार्धेन जन्मपद्मकनिम्नकम् ॥ ७५ ॥   

अब्जं धृक् च दलं वृत्तं पद्मं धृक् कमलं ततः ।   
पट्टिकानिम्नकं पट्टं श्रीकाम्ये तु क्रमाद् भवेत् ॥ ७६ ॥   

अत्र   

धाम्नि प्रोक्तान्यप्यधिष्ठानकानि तान्यप्यस्मिन् मण्डनीयानि   
युक्त्या ।   

इति मयः ।   

यथाबलं यथाशोभं यथायुक्ति प्रवेशनम् । निर्गमं चापि   
पीठानामङ्गानां परिकल्पयेत् ॥ ७७ ॥   

पीठव्यास(स्य) त्र्यंशैकं वेदांशैकमथापि वा ।   
स्यान्निर्गमः प्रणालस्य मूलव्यासं च तत्समम् ॥ ७८ ॥   

मूलादर्धं त्रिभागं वा प्रणालाग्रविशालता ।   
गजौष्ठाकारमथवा गोमुखाभं च तद् भवेत् ॥ ७९ ॥   

मूलाग्रविपुलं त्र्यंशव्यासं तत्खातनिम्नकम् ।   
इष्टदिङ्मुखलिङ्गानां प्रणालं पीठमध्यतः ॥ ८० ॥   

वामभागे तु तत् कुर्यात् साधारं वा यथारुचि । अग्रपट्टस्य   
विस्तारं सोच्चतुल्यं प्रकल्पयेत् ॥ ८१ ॥   

सपादं वाथवा सार्धं सत्रिपादमथापि वा । यथाबलं तत्   
पट्टस्य समं खातं तु मूलतः ॥ ८२ ॥   

क्रमेणोन्नतिमल्लिङ्गसङ्गमात् तत् प्रकल्पयेत् । ज्यामुखं   
त्वर्धचन्द्राख्ये पीठे स्याद् द्वारसम्मुखम् ॥ ८३ ॥   

न द्वारसम्मुखं कोणं कुर्यात् पीठे त्रिकोणके । द्वारसूत्रस्य   
पीठाश्रं वेधसं न प्रशस्यते ॥ ८४ ॥   

शिवभागं त्वधः पीठात् किञ्चिदप्यवलम्बितम् । उन्नतोऽपि च   
दोषाय स्यात् तत् परिहरेत् ततः ॥ ८५ ॥   

निस्सन्धिकं भवेत् पीठं प्रशस्तं शिलयैकया ।   
तदलाभेऽप्येकयैब प्रकुर्यादूर्ध्वमण्डनम् ॥ ८६ ॥   



उपर्युपरि पीठानां सन्धिरङ्गावसानके । नालमध्ये तथा   
मध्ये कर्णे सन्धिर्न शस्यते ॥ ८६ ॥   

युञ्जीयाद् दक्षिणे वामे दीर्घादीर्घं यथाक्रमम् ।   
त्रिखण्डं नैकखण्डं वा युक्त्या कुर्यादधोगतम् ॥ ८७ ॥   

लिङ्गायामसमव्यासा श्रेष्ठा ब्रह्मशिला स्मृता ।   
पूजांशद्विगुणा नीचा तयोर्मध्येऽष्टभागिके ॥ ८८ ॥   

प्राग्वन्नवप्रकाराः स्युः क्रमाद् ब्रह्मशिलाः शुभाः ।   
स्वव्यासार्धोन्नता मुख्या नीचा वेदांशतो घनाः ॥ ८९ ॥   

तयोर्मध्येऽष्टधा भक्ते घनाद् ब्रह्मशिला नव । अथवा   
लिङ्गविष्कम्भाच्छ्रेष्ठा स्याद् द्विगुणा घनात् ॥ ९० ॥   

विस्ताराध्यर्धतो नीचा भवेद् ब्रह्मशीला क्वचित् । खातं   
ब्रह्मशीलामध्ये ब्रह्मभागोपमं भवेत् ॥ ९१ ॥   

प्रविशेद् ब्रह्मभागस्तु नीरन्ध्रं च यथा भवेत् ।   
रत्नन्यासान्वितंश्लिष्टं लिङ्गमूलेन तद् भवेत् ॥ ९२ ॥   

नन्द्यावर्तसमाकाराश्चतस्रस्तु शिलाः क्रमात् ।   
पीठब्रह्मात्मनोर्मध्ये प्रादक्षिण्येन योजयेत् ॥ ९३ ॥   

स्थानासनविभागेन प्रतिमानां परेपरे ।   
एकद्वित्रिचतुःपञ्चषण्मात्रं वाधिकं ततः ॥ ९४ ॥   

आसनानां स्वविस्तारादष्टभागाधिकायतिः । द्विगुणान्तं   
निजायामा मण्डनं पिण्डिकास्विव ॥ ९५ ॥   

रामवेदेषुभागोच्चे बैरदैर्घ्ये क्रमेण तु । विष्टरस्योदयः   
प्रोक्तः शयने वासने स्थिते ॥ ९६ ॥   

यथोचितं तथा दैर्घ्यं व्यासश्च शयने स्मृतः ।   
ब्रह्मविष्णुशिवानां च (शौ? गौ)र्यादीनां तथासनम् ॥ ९७ ॥   

सोपपीठं गुहाङ्घ्रिस्थसिंहसिंहासनं स्मृतम् ।   
दैवार्षकाणां बाणानां लिङ्गानां च स्वयम्भुवाम् ॥९८ ॥   



प्रासादरूपं पीठं वा यथेष्टं कारयेद् बुधः ।   

अथ नागरादित्रयाणां पादशिलालक्षणमुच्यते -   

द्विगुणं लिङ्गविस्ताराद् विस्तृतं वेदभागतः ॥ ९९ ॥   

तुङ्गं व्यासत्रिपादांशाद् भवेल्लिङ्गे तु नागरे ।   
गर्भकर्णचतुर्थांशव्यासा श्रेष्ठायतस्य तु ॥ १०० ॥   

व्यासार्धार्धविहीना स्यान्नीचा मध्येऽष्टधा तयोः । भक्ते   
तु नवधा ब्रह्मशिलाः स्युर्द्राविडे शिवे ॥ १०१ ॥   

व्यासार्धं तत्त्रिपादोनं तयोर्मध्येऽष्टभाजिते । तुङ्गं   
ब्रह्मशिलायाः स्यान्नवधा द्राविडाह्वये ॥ १०२ ॥   

अथ गर्भगृहार्धेन त्रिचतुर्भागविस्तृता ।   
व्यासार्धवेदभागोच्चा प्राग्वन्मध्येऽष्टभाजिते ॥ १०३ ॥   

नव ब्रह्मशिलाः प्रोक्ता लिङ्गब्रह्मांशतोऽवटम् ।   
द्वियवाधिकविस्तारं विस्ताराष्टांशतः स्मृतम् ॥ १०४ ॥   

मूलेऽवटाभं रत्नाढ्यं वैसरव्यापि तद् भवेत् । इत्थमसौ   
पीठविधिर्नैकविधो लक्षणतः । प्रोक्त्   
इहालङ्करणैस्त्वाष्ट्रविदां प्रीतिकरः ॥ १०५ ॥   

इति श्रीमदीशानशिवगुरुदेवपद्धतौ सिद्धान्तसारे उपरिभागे   
क्रियापादे पीठविधिलक्षणपटल एकोनचत्वारिंशः ।   
