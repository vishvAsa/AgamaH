+++
title = "५३"

+++
अथ त्रिपञ्चाशः पटलः ।   

अथ स्कन्दप्रतिष्ठादौ कर्म शैवसमं स्मृतम् । विशेषाश्चापि   
ये तत्र लिख्यन्ते तन्त्र[ख्: त्र]चोदिताः ॥ १ ॥   

कनिष्ठदशतालेन स्कन्दस्य प्रतिमा स्मृता ।   
प्राग्वच्चित्रादिभेदेन शैली लोहमयी तथा ॥ २ ॥   

मृन्मयी रत्नजा तस्य स्थितासीना तथा भवेत् । मयूरवाहना   
वा स्यात् षण्मुखी षण्मुखस्य तु ॥ ३ ॥   

सनत्कुमारस्कन्दादीनेकवक्त्रांस्तु कारयेत् । चतुर्भुजान् वा   
द्विभुजान् द्विनेत्रानेव कारयेत् ॥ ४ ॥   

षण्मुखो द्वादशभुजो द्वादशाक्षः स्वलङ्कृतः । षड्भुजो   
वा चतुर्हस्तो मयूरस्थः स्थितोऽथवा ॥ ५ ॥   



अभयं शक्तिशूलेषुकुलिशं चाङ्कुशं करैः । दक्षिणे   
धारयंस्तद्वत् कटिस्पर्शिवरप्रदम् ॥ ६ ॥   

दण्डं च तोमरं चापं घण्टां पाशं च वामतः ।   
अधोहस्तात् प्रभृत्यूर्ध्वं स्याद् द्वादशभुजो विभुः ॥ ७ ॥   

अभयं पङ्कजं शक्तिं दक्षिणे वरतोमरे । कुलिशं षड्भुजो   
बिभ्रत् कर्तव्यः षण्मुखो विभुः ॥ ८ ॥   

दक्षिणे पङ्कजं शक्तिं मातुलुङ्गं च वामतः । पाशं च   
बिभ्रत् षड्वक्त्रस्त्वेकास्यो वा चतुर्भुजः ॥ ९ ॥   

द्विभुजश्चेद् गुहः शक्तिकटिस्पृग्वरदान्वितः । शक्तिवज्रधरो   
वा स्याद् दण्डशक्तिधरोऽथवा ॥ १० ॥   

प्रसन्नवदना रक्ता रक्ताकल्पविभूषिताः ।   
मौलिकुण्डलहाराद्यैर्युक्ताः स्युः स्कन्दमूर्तयः ॥ ११ ॥   

एका मूर्तिस्त्वेकबेरे प्रतिष्ठाप्या भवेद् यदा । बहुबेरे   
प्रतिष्ठाप्याः षड् वा द्वादश मूर्तयः ॥ १२ ॥   

वरदश्च यशोदश्च पुष्टिदः श्रीप्रदः क्रमात् । प्रागादि   
तोरणानि स्युर्लोकेसास्त्राङ्किता ध्वजाः ॥ १३ ॥   

वीरसेनमहासेनौ भद्रसेनसुषेणकौ । चारुसेनश्च सेनानीः   
पूर्णसेनस्ततः परम् ॥ १४ ॥   

चित्रसेनश्च कुम्भस्था द्वौ द्वौ द्वाःस्थास्तु पूर्वतः ।   
प्रतिद्वारं लाजकुम्भौ बीजाङ्कुरघटावपि ॥ १५ ॥   

निधाय विकिरक्षेपात् कुम्भास्त्रे पूजयेदपि ।   
दूर्वाकुशाग्रमाषाश्च व्रीहयस्तण्डुलास्तिलाः ॥ १६ ॥   

सिद्धार्थास्तुलसी चेति स्कन्दस्य विकिराः स्मृताः । कुम्भे   
स्कन्दं मयूरस्थं कुक्कुटेऽस्त्रं च वर्धनीम् ॥ १७ ॥   

इष्ट्वा प्राग्वत् परिभ्रम्य प्राग्वत् स्वीकृत्य मण्डपम् । विशोध्य   
त्वाकरं नेत्रमोक्षं तोयाधिवासनम् ॥ १८ ॥   

ग्रामभ्रमं च स्नपनं शयनं च विधाय तु । वेद्यां   
कुमारकुम्भास्त्रे मूर्तिकुम्भांश्च षण् न्यसेत् ॥ १९ ॥   



निद्राकुम्भं चोपधाने सम्पूज्याथाधिवासयेत् ।   
आत्मादितत्त्वभागेषु ब्रह्मादींस्त्रिगुणान्वितान् ॥ २० ॥   

क्ष्माद्याः पञ्चाप्यहङ्कारो मूर्तयः षड् गुहस्य तु ।   
सनत्कुमारः स्कन्दश्च विशाखः षण्मुखस्तथा ॥ २१ ॥   

नैगमेषो हेमचूडः षडेते मूर्तिपाः स्मृताः । देवसेना   
देवयानी षष्ठी विद्या च कुक्कुटा ॥ २२ ॥   

विजया चेति मूर्तीनां शक्तयः षड् यथाक्रमात् ।   
मूर्तिमूर्तीशशक्तीस्तु त्रिभागेष्वपि विन्यसेत् ॥ २३ ॥   

मध्ये च षट्सु कुण्डेषु गुरुर्मूर्तिधरास्तथा ।   
मूलाङ्गमूर्तिमन्त्रैश्च जुहुयुः शक्तिभिस्ततः ॥ २४ ॥   

पक्वं तु स्कन्दगायत्र्या मूलाङ्गैश्च शतं पृथक् ।   
मन्त्रोद्धारे पूर्वमेव मूलमन्त्रः प्रदर्शितः ॥ २५ ॥   

अङ्गानि चापि तेनैव गायत्री कथ्यतेऽधुना ।   
महासेनश्चतुर्थ्यन्तो विद्महेतिपदं ततः ॥ २६ ॥   

शक्तिहस्तश्चतुर्थ्यन्तो धीमहीति च तत्पदम् । नः स्कन्दश्च   
प्रकारान्ते चोदयात् तारपूर्विका ॥ २७ ॥   

शक्तिभिर्मूर्तिभिश्चापि ततो द्वादशमूर्तिभिः । बाणः शाखो   
भद्रसेनः सेनानीश्च भवात्मजः ॥ २८ ॥   

सुब्रह्मण्यः कार्त्तिकेयो गुहो वै कुक्कुटध्वजः ।   
मयूरवाहनश्चैव गाङ्गेयश्च ततः परम् ॥ २९ ॥   

देवसेनापतिश्चेति प्रोक्ता द्वादश मूर्तयः । तारादिभिस्तु   
स्वाख्याभिस्तन्मन्त्राः स्युर्नमोन्तकाः ॥ ३० ॥   

स्वाहान्तैरेव जुहुयाच्चतुर्थ्यन्तं तु सर्वदा ।   
मायूरखादिराश्वत्थप्लाक्षौदुम्बररौहिणाः ॥ ३१ ॥   

समिधः स्युः षडग्नीनां पलाशा मध्यमे स्मृताः । आज्यं   
चरुं यवान् व्रीहील्लाꣳजसिद्धार्थसर्षपान् ॥ ३२ ॥   

मायूरसमिधश्चापि सर्वत्र जुहुयुः क्रमात् । होमसम्पातिताज्येन   
शान्तिकुम्भाम्भसा तथा ॥ ३३ ॥   



सिञ्चेयुः स्कन्दगायत्र्या भागेषु गुरुमूर्तिपाः । बाह्येऽथ   
मण्डपाद् दिक्षु मन्त्रैर्लोकेशदैवतैः ॥ ३४ ॥   

समिदाज्यतिलाल्लाꣳजांश्चरुं च जुहुयुः पृथक् । नैर्-ऋत्यां   
चापि वायव्यां बिल्वकार्ष्मरिसम्भवाः ॥ ३५ ॥   

समिधो जुहुयाच्चास्त्राच्चरुं चाष्टोत्तरं शतम् । बेरस्य   
वामतः पीठे क्रियाशक्तिं निधाय तु ॥ ३६ ॥   

अधिवास्य ततः प्रातः कृतनित्यक्रियो गुरुः । गर्भागारं   
प्रविश्याथ लग्ने कूर्मशिलां न्यसेत् ॥ ३७ ॥   

तत्रेष्ट्वाधारशक्तिं तु रत्नाद्यं वर्गपञ्चकम् । तस्यां   
विन्यस्य गर्तेषु मध्ये प्रागादिदिक्ष्वपि ॥ ३८ ॥   

हैमं गजं मयूरं च शक्तिं वज्रं च कुक्कुटम् । पद्मं   
रसं च माणिक्यं मध्याद् बाह्ये क्रमान्न्यसेत् ॥ ३९ ॥   

ऊर्ध्वं तस्यास्तथा पीठे क्रियाशक्तिं च विन्यसेत् । युवं   
वस्त्रादिनाच्छाद्य बहिर्निर्गत्य देशिकः ॥ ४० ॥   

बेरं प्रवेश्य लग्ने तु गुरुर्मूर्तिधरैर्युतः । ध्रुवाद्यौरादिना   
पीठे प्रतिष्ठाप्य स्थिरं यथा ॥ ४१ ॥   

ज्ञानशक्त्यात्मकं ध्यात्वा मूर्तिं विन्यस्य षण्मुखीम् ।   
तस्यामावाहयेद् देवं मन्त्रैरेभिरनुक्रमात् ॥ ४२ ॥   

ॐ   

आयाहि स्कन्द! भद्रं ते कुमार! शिवसम्भव! । मयूरवाहन!   
विभो इह वारणवाहन ! ॥ ४३ ॥   

सुब्रह्मण्य! नमस्तेऽस्तु कार्त्तिकेय! सुरेश्वर! । देवसेनापते   
देव! असुरेन्द्रविमर्दन! ॥ ४४ ॥   

शक्तिवज्रायुधधर ! धृतदण्डवराङ्कुश! । सचक्रतोमर!   
विभो! असुरेन्द्रविमर्दन! ॥ ४५ ॥   

आवाहयामि त्वां देवेत्यन्ते मूलाङ्गसंयुतम् । उच्चार्य   
स्वहृदम्भोजात् परं तेजो गुहात्मकम् ॥ ४६ ॥   



नीत्वा व्योमाब्जमध्यस्थतेजस्यैक्यं ततोऽपि च । गृहीत्वा   
निष्कलान्तं तु मूलं हंसं च कीर्तयेत् ॥ ४७ ॥   

आनीय नाडीमार्गेण मूर्तौ हृत्पङ्कजे न्यसेत् । व्योमाम्बुजं   
सुधाम्भोभिराप्लाव्याथ सचेतनाम् ॥ ४८ ॥   

मूर्तिं ध्यात्वा हृदब्जेऽस्य मन्त्राध्वानं तु विन्यसेत् ।   
मूलाङ्गानि च गायत्री मूर्तिमन्त्राश्च स स्मृतः ॥ ४९ ॥   

पदानि स्कन्दगायत्र्याः पदाध्वान्ये तु पूर्ववत् । हृदि वक्त्रे   
तथा मूर्ध्नि नाभौ गुह्ये च पादयोः ॥ ५० ॥   

षडध्वनो न्यसेत् सम्यग् विभाव्य तु यथाक्रमम् ।   
मूर्तीशनिद्राकुम्भास्त्रैः स्नपयित्व तु पूजयेत् ॥ ५१ ॥   

तद्यथा -   

स्नातस्तु सकलीकृत्य विघ्नं द्वारं च पूजयेत् । अस्त्रं   
क्षिप्त्वा प्रविश्यान्तर्देहल्यां तन्निधाय च ॥ ५२ ॥   

वास्तुब्रह्मासनानीष्ट्वा तूपविश्याङ्गमूर्तिभिः । सकलीकृत्य   
कृत्वार्घ्यं शुद्धीः पञ्च विधाय तु ॥ ५३ ॥   

सत्रिपुण्ड्रः सतिलकः सपुष्पकृतशेखरः ।   
आधारशक्त्यनन्ताख्यमयूरासनगात्रगान् ॥ ५४ ॥   

धर्मादीन् सूर्यबिम्बादिमण्डलेशांश्च कादिकान् । केसरेषु च   
विद्यायाः शक्तीर्मध्ये च पूजयेत् ॥ ५५ ॥   

विद्या शान्तिः स्मृतिर्मेधा प्रज्ञा कान्तिर्द्युतिर्धृतिः ।   
व्यापिनी चेति पूर्वादिक्रमाल्ललितविग्रहाः ॥ ५६ ॥   

देवसेना देवयानी देव्यौ दक्षिणवामयोः । दाडिमीकुसुमप्रख्ये   
यजेद् दिव्याम्बरादिकैः ॥ ५७ ॥   

आसनं स्कन्दमूर्तिं च मन्त्रदेहं ततो गुहम् । क्रमादावाह्य   
मूर्त्यङ्गैः शक्तिभिः सकलीकृतम् ॥ ५८ ॥   

अर्घ्याद्यैस्तु निवेद्यान्तैरुपचारैस्तु पूजयेत् । पत्रेष्वावरणं   
स्वाङ्गैः पत्राग्रे [ख्: ग्रैर्मू] मूर्तिमूर्तिपैः ॥ ५९ ॥   



पीठप्रान्ते द्वादशभिर्मूर्तिभिः स्यात् तृतीयकम् ।   
द्वाःस्थैश्चतुर्थं लोकेशैः पञ्चमं तु तदायुधैः ॥ ६० ॥   

षष्ठमावरणं चैव यजेत् पञ्चोपचारकम् । ततः   
स्थिरादिभिः सप्तमन्त्रैर्हुत्वा स्पृशेद् गुहम् ॥ ६१ ॥   

दिनत्रयं यथापूर्वं सम्पूज्याग्निं जुहोति च ।   
चतुर्थदिवसेऽभ्यर्च्य धूर्तसेनं तु बेरगम् ॥ ६२ ॥   

प्रतिष्ठाप्यैशकोणे तु शक्तिटङ्ककरं विभुम् । रक्ताकल्पं   
रक्तवर्णं निर्माल्यैरभिपूजयेत् ॥ ६३ ॥   

प्रायश्चित्तं तु मूलाङ्गमूर्तिमन्त्रैश्च शक्तिभिः । हुत्वा तु   
स्कन्दगायत्र्या तिलाज्ये जुहुयात् पृथक् ॥ ६४ ॥   

सहस्रमर्धं तु शतं हुत्वा चैव जयादिभिः । प्रायश्चित्तं   
स्विष्टकृतं हुत्वाग्नीन् हृदि संहरेत् ॥ ६५ ॥   

विशेषस्नपनेनाथ श्रेष्ठाद्यन्यतमेन तु । यथोपपत्ति   
स्नपयेन्मन्त्रैः शैवोदितैः क्रमात् ॥ ६६ ॥   

विधाय च महापूजां दद्याद् भूतबलिं निशि । दक्षिणाश्च   
प्रदेयानि दत्त्वा शक्त्या तु पूर्ववत् ॥ ६७ ॥   

नित्यपूजामविच्छिन्नां ग्रामक्षेत्रधनादिभिः । सङ्कल्प्य कर्ता   
पूर्वोक्तं पुष्कलं लभते फलम् ॥ ६८ ॥   

स्कन्दप्रतिष्ठाधिकारः ।   

स्कन्दनित्योत्सवे द्वाःस्थौ वज्रशक्तिधरौ पुरः ।   
विघ्नविश्वेश्वरौ चाथ वीरसेनसुषेणकौ ॥ ६९ ॥   

वज्रसेनश्च सेनानीर्द्वाःस्थौ पूर्वादितः क्रमात् ।   
स्कन्दपारिषदान्ताः स्युर्लोकेशाः स्वस्वदिग्गताः ॥ ७० ॥   

मयूरं मण्डपे मातॄंः स्वस्थाने त्वर्गले विधुम् ।   
धूर्तसेनं तथैशान्यां सम्पूज्यैषां बलिं हरेत् ॥ ७१ ॥   

गोपुरद्वार्यग्निकेतुं सूर्यकेतुं च पूजयेत् । ततो निष्क्रम्य बाह्ये   
तु बलिपीठाग्रतः स्थितः ॥ ७२ ॥   



ॐ   

ये समस्तं जगद् व्याप्य तिष्ठन्ति बलिकाङ्क्षिणः । * * * * * *   
सर्वे गृह्णन्तु बलिमुत्तमम् ॥ ७३ ॥   

अनेन तु स्कन्दगणान् सर्वानावाहयेदपि । ततस्तु   
बाह्यहारायामुन्माथादीन् गणेश्वरान् ॥ ७४ ॥   

कोटिकोटिगणाध्यक्षानिष्ट्वा तेषां बलिं क्षिपेत् ।   
उन्माथश्च प्रमाथश्च सुभासो भास्वरो मणिः ॥ ७५ ॥   

सुमणिश्च तथा ज्योतिर्ज्वालाजिह्वस्तथाष्टमः । ततस्तु   
दशमूर्तिभ्यो बलिपीठे बलिं क्षिपेत् ॥ ७६ ॥   

परिघो विकटो भीम उत्क्रोशो वज्रवल्कलौ । दण्डहस्तौ   
वर्धनश्च कुमुदो नन्दनस्तथा ॥ ७७ ॥   

स्कन्दसेनोऽथ दशमः पीठे पद्मस्य मध्यतः । नित्योत्सवे   
विधिश्चैष तुल्यश्च स्यान्महोत्सवे ॥ ७८ ॥   

विशेषः कथ्यते तत्र मयूरं तु ध्वजे यजेत् ।   

ॐ मयूराय नमः । स्कन्दवाहनाय नमः ।   

ततः स्कन्दगणान् सर्वान् प्राग्वदावाहयेत् गुरुः ॥ ७९ ॥   

ॐ   

य भूताः स्कन्दसेनाद्याः स्कन्दपारिषदेश्वराः । ते तृप्यन्तु   
मुदं यान्तु तेभ्यस्ताभ्यो नमो नमः । ८० ॥   

इत्यावाह्य स्कन्दगणान् प्रागाद्यष्टदिशास्वपि ।   
कोटिकोटिगणेशाः स्युर्द्वात्रिंशत् स्युर्गणेश्वराः ॥ ८१ ॥   

कुमुदः कुन्दरश्चाथ डम्बराडम्बरौ पुरः । वक्रोऽनुवक्रः   
सुमुखः सुव्रतो वह्निदिग्गताः ॥ ८२ ॥   

सत्यसन्धः सुप्रभश्च शुभकर्मा च लाङ्गली । याम्येऽथ   
नैर्-ऋते कालो बलश्चातिबलोऽलसः ॥ ८३ ॥   

सुवर्चाश्चातिवर्चाश्च काञ्चनातिघनावपि । पश्चिमे त्वथ   
वायव्ये मेघमाली स्थिरस्तथा ॥ ८४ ॥   

अतिस्थिरश्चोच्छ्रितश्च चतुर्थस्त्वतिथिप्रियः? । उदीच्यां   
मेघनादश्च सङ्ग्रहोन्माथविग्रहाः ॥ ८५ ॥   



ऐशान्यां पुष्पदन्तश्च शङ्कुकर्णजयावपि । महाजयश्च   
चत्वारः कोटिकोटिगणेश्वराः ॥ ८६ ॥   

एतेभ्यश्चाप्यथैतेषां परिषद्भ्यस्त्वनन्तरम् ।   
स्कन्दपारिषदान्ते तु स्वाहान्तं तु बलिं क्षिपेत् ॥ ८७ ॥   

उद्दिष्टदिवसान्ते तु कौतुकारम्भपूर्वकम् । तीर्थयात्रां च   
कुर्वीत यथापूर्वं निमन्त्र्य तु ॥ ८८ ॥   

ॐ   

तीर्थयात्रा त्वया देव! श्वः कर्तव्या सुरेश्वर! । तत्र   
प्रतिसरारम्भं त्वमनुज्ञातुमर्हसी ॥ ८९ ॥   

इत्यामन्त्र्य गुहं देवं शैवोत्सवविधानतः । तीर्थयात्रां   
स्वकैर्मन्त्रैः कृत्वा प्रतिनिवृत्य तु ॥ ९० ॥   

अन्तः प्रवेश्य षड्वक्त्रं विशेषयजनादनु । निशि भूतबलिं   
दत्त्वा मुख्यादिस्नपनेन तु ॥ ९१ ॥   

यथोपपत्त्या स्नपयेच्छैवस्नपनचोदितैः । मन्त्रैर्यथावद्   
विधिवन्महापूजां प्रवर्तयेत् ॥ ९२ ॥   

पूर्वोक्तफलमाप्नोतीत्याह देवः स्वयं शिवः ।   

इति प्रतिष्ठादिकमुत्सवान्तं षडास्यतन्त्रं तु यथावदुक्तम् ।   
यथा बृहत्तन्त्रमुखेषु दृष्टं तदुक्तशैवानुगुणेन विद्यात्   
॥ ९३ १।२ ॥   

इति श्रीमदीशानशिवगुरुदेवपद्धतौ सिद्धान्तसारे उपरिभागे   
क्रियापादे स्कन्दतन्त्रपटलस्त्रिपञ्चाशः ॥   
