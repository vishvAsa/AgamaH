+++
title = "६०"

+++
अथ षष्टितमः पटलः ।   

अथातः क्षेत्रपालस्य प्रतिष्ठाद्यं निगद्यते ।   
प्रोक्तशैवानुसारेण कर्मात्रापि समूहयेत् ॥ १ ॥   

अन्त्यो मनुःस्वरोपेतो बिन्दुनादविभूषितः । तारादिरस्य बीजं   
स्यात् क्षेत्रपालपदं ततः ॥ २ ॥   

चतुर्थ्यन्तं नमोन्तोऽयं मूलमन्त्रो नवाक्षरः । होमे   
स्यादग्निजायान्तो बीजं दीर्घैः स्वरैर्युतम् ॥ ३ ॥   

जातियुक्तानि चाङ्गानि षडस्त्रान्तान्यनुक्रमात् । मालामन्त्रोऽपि   
तस्यैव तारः शक्तिश्च याष्टमः ॥ ४ ॥   

साग्निषट्कस्वरो दण्डी रेमुकावतरेति च ।   
एकादशस्वरेणान्त्यं पञ्चमादिहुताशयुक् ॥ ५ ॥   

ततः पालमहाशब्दौ बलेति कपिलद्वयम् । जटाभारभासुरोऽन्ते   
ज्वालामुखपदं भवेत् ॥ ६ ॥   

(गन्ध)पुष्पधूपदीपबलिपूजां गृहाण च । भैरवेति पदान्ते   
स्याद् रूपेणेति पदं ततः ॥ ७ ॥   

तरुशब्दो मुरुपदं खः फट्कारपदानि च ।   
अट्टहासपदस्यान्ते डामराधिप इत्यपि ॥ ८ ॥   

पञ्चमादिश्च येकारः स्वाहान्तो मन्त्र ईरितः । पूजामनेन   
कुर्वीत जपादिः सिद्धिदो भवेत् ॥ ९ ॥   

तारादिरथ तस्यैव बलिमन्त्रोऽपि कथ्यते । एहिशब्दो धुकारश्च   
तुरुवज्रहनास्त्रयः ॥ १० ॥   

विनाशब्दश्च वीप्सान्तं महारवपदं तथा । क्षेत्रपालपदं   
गृह्ण गृह्णेत्युक्त्वाग्निजायया ॥ ११ ॥   



बलिमन्त्रः ।   

तारं शक्तिश्च वटुकश्चतुर्थ्यन्तस्ततः परम् ।   
आपदुद्धारणं प्राग्वत् कुरुयुग्मं ततोऽपि च ॥ १२ ॥   

वटुकः स्याच्चतुर्थ्यन्तः शक्तिबीजं च तन्मनुः ।   
द्वाविंशत्यक्षरो मन्त्रो जपाद्यैरिष्टसिद्धिदः ॥ १३ ॥   

कनिष्ठदशतालेन क्षेत्रपाल तु कारयेत् । अञ्जनाभं   
विवृत्ताक्षं ज्वलितोर्ध्वसिरोरुहम् ॥ १४ ॥   

युवानं सुमहाकायं रक्ताकल्पं दिगम्बरम् ।   
स्पष्टदंष्ट्रोत्कटमुखं स्फुरन्नानाविभुषणम् ॥ १५ ॥   

सौवर्णकिङ्किणीघण्टामालाबद्धकटीतटम् ।   
शिञ्जत्कनकमञ्जीरभूषिताङ्घ्रिसरोरुहम् ॥ १६ ॥   

ऋज्वाअयतस्थिराकारं हेमपीठाम्बुजे स्थितम् । चतुर्भुजं   
वाष्टहस्तं द्विभुजं वापि कारयेत् ॥ १७ ॥   

कपालं च त्रिशूलं च पाशं डमरुकं करैः ।   
अधश्चोर्ध्वं च बिभ्राणं कुर्यादेवं चतुर्भुजम् ॥ १८ ॥   

शूलं खड्गं च खट्वाङ्गं बिभ्रड्डमरुकं तथा ।   
दक्षिणेऽथ कपालं च घण्टां च सशरं धनुः ॥ १९ ॥   

पाशं चाष्टभुजः कार्यः प्रोक्तलक्षणलक्षितः । कपालं   
च गदां बिभ्रद् द्विभुजो वामदक्षिणे ॥ २० ॥   

अष्टवर्षार्भकप्रख्यो नीलकुञ्चितमूर्धजः ।   
अलकालङ्कृतःस्पष्टदंष्ट्राङ्कुरमुखाम्बुजः ॥ २१ ॥   

रक्तवर्णोऽथ वटुकनाथः क्षेत्राधिपो ह्ययम् ।   

अथवा उक्तञ्चान्यैः -   

व्यालम्बाभ्रजटाधरं त्रिणयनं नीलाञ्जनाद्रिप्रभं   
दोर्द्वन्द्वात्तगदाकपालमरुणस्रग्गन्धभूषोज्ज्वलम् ।   
घण्टामेखलघर्घराध्वनिमिलज्झाङ्कारभीमं विभुं वन्दे   
चित्रभुजङ्गकुण्डलधरं तं क्षेत्रपालं सदा ॥ २२ ॥   

प्राग्वत् षोडशपादः स्यादधिवासनमण्डपः ॥ २३ ॥   



शमो विभूमिः सुबलश्चारोगस्तोरणाः क्रमात् ।   
हेरुकस्त्रिपुरान्तश्चाप्यग्निर्वेताल एव च ॥ २४ ॥   

अग्निजिह्वः करालश्चाप्येकदंष्ट्रस्तु सप्तमः ।   
भीमरूपोऽष्टमस्त्वेतान् द्वारकुम्भेषु पूजयेत् ॥ २५ ॥   

सारमेयध्वजाश्चाष्टावैन्द्राग्नेयादिनामभिः । पूज्याः   
स्युरथ पुण्याहविकिरक्षेपपूर्वकम् ॥ २६ ॥   

कुम्भे क्षेत्रपतिं प्रोक्तमूर्तिं कृष्णाश्ववाहनम् । वर्धन्यां   
तच्च शुलास्त्रं स्त्रीरूपं सरमागतम् ॥ २७ ॥   

इष्ट्वा तद्भ्रमणादूर्ध्वं मध्यकुण्डाहितानले । आवाह्य   
क्षेत्रपं प्राग्वद्धुत्वा च समिदादिभिः ॥ २८ ॥   

कुर्यादाकारशुद्धिं च तथा नयनमोक्षणम् । तथाब्धिवसनं   
ग्रामभ्रमणं च प्रवेशनम् ॥ २९ ॥   

मण्डपे शयनं वेद्यां मूलकुम्भास्त्रपूजनम् । निद्राकुम्भं   
त्वथ न्यस्येद् दिक्षु मूर्तिघटानपि ॥ ३० ॥   

अनलश्चाग्निकेशश्च कालो घण्टारवस्तथा । महाक्रोधः   
पिङ्गलाक्षः सप्तमः पिशिताशनः ॥ ३१ ॥   

ऊर्ध्वकेशोऽष्टमस्त्वेतान् स्वाख्याभिः कुम्भगान् यजेत् ।   
आत्मादितत्त्वतत्त्वेशान् मूर्तीः पृथ्व्यादिकास्तथा ॥ ३२ ॥   

मूर्तीशानसिताङ्गादींस्त्रिषु भागेषु विन्यसेत् । असिताङ्गो   
रुरुश्चण्डः क्रोधश्चोन्मत्त एव च ॥ ३३ ॥   

कपाली भीषणश्चैव संहारश्चाष्ट मूर्तिपाः । एते   
भैरवशब्दान्ताश्चतुर्थ्या नमसान्विताः ॥ ३४ ॥   

जानुकण्ठशिरोन्तेषु न्यस्याः स्युः प्रतिखण्डकम् ।   
तत्तन्मन्त्रैर्घृतं हुत्वा स्पृशेत् सिञ्चेच्च कुम्भकैः ॥ ३५ ॥   

ज्ञानशक्तिं न्यसेद् बेरे किर्यां पीठेऽर्चयेदपि ।   
नृत्तगीतादिभिः श्यामामतिवाह्योदिते रवौ ॥ ३६ ॥   

स्नात्वा निर्वर्त्य सन्ध्याद्यं लग्ने कूर्मशिलां न्यसेत् । मानुषे   
तु पदे तस्यां वर्गान् रत्नादिकान् न्यसेत् ॥ ३७ ॥   



पीठं च पीठे बेरं च मूलमन्त्रेण विन्यसेत् । दृढीकृत्य   
तु सङ्क्षाल्य कुम्भाद् बीजं तु तद्धृदि ॥ ३८ ॥   

विन्यस्य चाभिषिच्याथाप्यासनं मूर्तिमेव च । मन्त्रदेहं च   
विन्यस्य स्वहृदम्भोरुहोदरात् ॥ ३९ ॥   

नाडीमार्गेण चैतन्यं नीत्वा बिन्दुं ततोऽपि च ।   
द्वादशान्ताब्जसोमस्थचिच्छक्तिज्योतिषा सह ॥ ४० ॥   

पुष्पाञ्जलौ समायोज्य प्राग्वदानीय तद्धृदि ।   
पद्ममध्यस्थतन्मन्त्रेणैकत्वमुपपादयेत् ॥ ४१ ॥   

मन्त्राध्वा स्यात् स्वमूलाङ्गैः पदाध्वा तत्पदैः स्मृतः ।   
शेषाध्वानो यथापूर्वं तद्विभाव्य न्यसेत् क्रमात् ॥ ४२ ॥   

निद्रामूर्तिघटैः पश्चादभिषिच्य यथाविधि ।   
प्रागुक्तमार्गेणार्घ्यार्द्यैः स्वाङ्गमूलैस्तु पूजयेत् ॥ ४३ ॥   

तद्यथा -   

स्नात्वा सपूज्य विघ्नेशं सकलीकृतविग्रहः । सामान्यार्घ्येण   
तद्द्वारि शूलिनं च कपालिनम् ॥ ४४ ॥   

इष्ट्वा द्वारश्रियं चोर्ध्वे क्षिप्तास्त्रोऽन्तः प्रविश्य तु ।   
अस्त्रं विन्यस्य देहल्यां वास्तुब्रह्मासनार्चनात् ॥ ४५ ॥   
कृतरक्षोऽस्त्रतः प्राग्वदुपविश्यार्घ्यमर्चयेत् । शुद्धीः   
पञ्च विधायाथ तिलकी पुष्पशेखरः ॥ ४६ ॥   

शक्तिं च पृथिवी पीठं सत्त्वादिगुणपङ्कजे । अष्टौ तु   
परितः शक्तीस्त्र्यक्षं तन्मूर्तिनामभिः ॥ ४७ ॥   

अर्घ्यादितः समभ्यर्च्य देवमावाह्य पूर्ववत् ।   
हृदादीन्यनलाद्येषु नेत्रं च पुरतो यजेत् ॥ ४८ ॥   

अस्त्रं दिक्ष्वत्र मध्येषु विन्यस्याभ्यर्च्य पूर्ववत् ।   
अर्घ्यादिभिर्निवेद्यान्तं मूलाङ्गैर्जुहुयादपि ॥ ४९ ॥   

क्षेत्रस्यपट-इत्याद्यादष्टोत्तरशताहुतीः । हुत्वाथ   
परिवारांस्तु न्यसेद् द्वारि कपालिनम् ॥ ५० ॥   

शूलिनं चाष्ट मूर्तीस्तु लोकेशस्थानगाः क्रमात् ।   
लोकेशतुल्यरूपांस्ताननलाग्निचरादिकान् ॥ ५१ ॥   



अग्ने तु वाहनं श्वानम्   

ॐ सारमेयाय नमः ।   

वीरविघ्नेश्वरावपि ।   

मातॄश्च बलिपीठं च विन्यस्यात्र हुताशने ॥ ५२ ॥   

क्षेत्रस्यपत-इत्याद्याज्जुहुयात् समिदादिकम् । अथ द्वितीयदिवसे   
क्षेत्रचण्डं तु पूर्ववत् ॥ ५३ ॥   

विन्यस्यैशे तु निर्माल्यैर्वटुकायं तमर्चयेत् । (तथैव)   
गोपुरद्वाःस्थौ सौम्यमुग्रं च विन्यसेत् ॥ ५४ ॥   

बलिपीठं च विन्यस्य मूलाग्रैर्जुहुयाद् घृतम् ।   
जयादिभिस्ततः प्राग्वत् प्रायश्चित्तैश्च पूर्णया ॥ ५५ ॥   

हुत्वा स्विष्टकृता चाग्निं विभज्यात्मनि योजयेत् । ध्वजांश्च   
विसृजेत् प्राग्वद् दक्षिणाद्यं च दापयेत् ॥ ५६ ॥   

विभवं कल्पयेत् कर्ता नित्यपूजादिसिद्धये । तिस्रो   
रात्रीरतीत्याथ कलशैरुपपत्तितः ॥ ५७ ॥   

अष्टोत्तरशतान्तैस्तमभिषिञ्चेद्ं यथापुरम् । क्षेत्रेशमेवं   
संस्थाप्य दृष्टादृष्टफलोदयात् ॥ ५८ ॥   

भोगाञ्च्छ्रियं यथायोग्यं जयं पुत्रांश्च विन्दति ।   

क्षेत्रपालप्रतिष्ठाधिकारः ।   

नित्योत्सवे क्षेत्रपतेः प्रातरन्नमयं स्मृतम् ॥ ५९ ॥   

पिष्टलिङ्गं तु मध्याह्ने पुष्पलिङ्गं निशामुखे ।   
हैमाद्यन्यतमा प्राग्वदुत्सवप्रतिमा भवेत् ॥ ६० ॥   

वादित्रगीतनृत्ताद्यैर्बलियात्रां प्रकल्पयेत् ।   
छत्राद्यैर्विभवैश्चाथ द्वाःस्थौ शूलिकपालिनौ ॥ ६१ ॥   

चत्वारोऽत्र चतुर्दिक्षु निषादाकारभीषणाः ।   
कृष्णाकल्पाः कृष्णवर्णाः पूज्याश्चापेषुपाणयः ॥ ६२ ॥   

अर्घ्याद्यद्रिचरो राजा कपाली च महात्मना । अनलाद्या वाहनं   
च वीरभद्रगणाधिपौ ॥ ६३ ॥   



मातरः क्षेत्रचण्डश्च स्थितस्तेभ्यो बलिं क्षिपेत् । गोपुरद्वारि   
सौम्याय चोग्राय च बलिं क्षिपेत् ॥ ६४ ॥   

बहिर्निर्गत्य पीठाग्रे स्थित्वा त्वामन्त्रयेद् गणान् । ये समस्तं   
जगद् व्याप्य तिष्ठन्ति बलिकाङ्क्षिणः ॥ ६५ ॥   

क्षेत्रपालगणाः सर्वे गृह्णन्तु बलिमाहृतम् ।   

इति ।   

ततोऽष्टदिक्षु पूर्वोक्ता हेरुकाद्याः स्थिताः क्रमात् ॥ ६६ ॥   

तेभ्यो निक्षिप्य तु बलिं पीठस्य परितः क्रमात् । स्थित्वा   
षोडशं भूतेशाः क्षेत्रसेनश्च मध्यतः ॥ ६७ ॥   

अपरोऽथापवश्चेन्द्रमूर्तिरीशान एव च ।   
उग्रश्चाप्यूर्ध्वबाहुः स्यादृषभस्त्वृभवस्तथा ॥ ६८ ॥   

पीठस्य परितस्त्वेतेऽतश्चोर्ध्वे पद्मपत्रगाः ।   
असम्भवोथनूजन्मा एकदंष्ट्रस्ततः परः (?) ॥ ६९ ॥   

ऐरावतो ह्योघबलश्चौषधेषो जनप्रभः ।   
अस्सम्भवक्षेत्रेपालसेनसञ्ज्ञश्च मध्यमः ॥ ७० ॥   

नित्योत्सवे विधिश्चैष तुल्यश्च स्यान्महोत्सवे । विशेषः   
सारमेयाङ्कं ध्वजमुच्छ्रित्य पूजयेत् ॥ ७१ ॥   

ॐ सारमेयाय नमः । ॐ कुक्कुराय नमः । ॐ   
क्षेत्रपालवाहनाय नमः । इति ।   

लोकेशस्थानमूर्तीनां बलिदानादनन्तरम् । ॐ प्राचि   
क्षेत्रपालस्य येभूता वै पुरस्सदः ॥ ७२॥   

इत्याद्यैः पूर्ववन्मन्त्रैस्तत्तद्दिक्षु बलिं क्षिपेत् ।   
ततस्तृतीयहारायां हेरुकाद्या वृतेर्बहिः ॥ ७३ ॥   

चत्वारस्तु प्रतिदिशं स्थितास्तेभ्यो बलिं क्षिपेत् । कम्बली च   
खरो गन्धप्रियो घण्टारवस्तथा ॥ ७४ ॥   

ङकारमूर्तिश्चण्डश्च छन्दचारी जटाधरः ।   
झङ्कारमुखरो ञोङ्गष्टङ्कारी ठमयस्तथा ॥ ७५ ॥   



डामरो ढङ्कृतिश्चैव णमयस्तत्त्वचित् तथा । अथ   
मूर्तिर्दन्तुरश्चैव [क्: र्ति] धनपालश्च नन्दकः ॥ ७६ ॥   

परान्तकश्च फट्कारी बर्बरो भवनन्दनः । महाबलश्च   
यक्षेशो राक्षसो लम्बनस्तथा ॥ ७७ ॥   

वनरक्षश्च शुम्भश्च षड्भुजः सदसस्पतिः । एतेषां तु   
बलिं क्षिप्त्वाथोर्ध्वायां दिश्यधस्तथा ॥ ७८ ॥   

हरसेनः स्थितः पूज्यस्ततश्च क्षणदाचरः । सर्वेषामपि   
[ख्: विकारा] ताराद्यैश्चतुर्थ्यन्तैः स्वनामभिः ॥ ७९ ॥   

नमोन्तमर्चनं तु स्याद् बलिदानं तथैव च । एते महाबलाः   
सर्वे क्षेत्रेशाः क्षेत्रपोपमाः ॥ ८० ॥   

पूजिताः सर्वकामांश्च दद्युरेकैकशोऽपि च । एतेषां च   
बहिर्दिक्षु यथापूर्वमनुक्रमात् ॥ ८१ ॥   

ऐन्द्र्यां दिशि गणा ये तु वज्रहस्ता महाबलाः ।   
इत्यादिभिर्यथापूर्वं मन्त्रैस्तु विकिरेद् बलिम् ॥ ८२ ॥   

अथोद्दिष्टदिनान्ते तु तीर्थयात्रां यथापुरम् । सङ्कल्प्य तत्   
समाप्याथ स्नपयित्वोपपत्तितः ॥ ८३ ॥   

विसृज्य तु गणान् सर्वान् सन्धिदेवांश्च पूर्ववत् ।   
दक्षिणांश्च प्रदेयानि दत्त्वान्नाद्यं च पुष्कलम् ॥ ८४ ॥   

दृष्टादृष्टफलं सर्वं विशिष्टं स्वेष्टमुच्यते ।   

इति क्षेत्रपालस्य तन्त्रं यथावत् प्रतिष्ठादिकं यत्   
क्रमादुत्सवान्तम् । निरूप्यागमानत्र सङ्क्षिप्य गीतं तदूह्यं   
समस्तं च शैवानुसारात् ॥ ८५-१।२ ॥   

इति श्रीमदीशानशिवगुरुदेवपद्धतौ सिद्धान्तसारे उपरिभागे   
क्रियापादे क्षेत्रपालतन्त्रपटलः षष्टितमः ॥   
