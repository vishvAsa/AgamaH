+++
title = "ग्रन्थादि-प्रचारौचित्यम्"
+++
**सर्व-विध-ग्रन्था** ध्वनिसञ्चिकाश् चलचित्राणि च  
वैदिकास् तान्त्रिकाश् च  
रहस्यास् सदस्याश् च  
**विद्यन्ते** ऽन्तर्जाले नाना-रूपैः।  
पुस्तकरूपेणापि प्रकाशितचराः, तालपत्त्ररूपैर् अपि **म्लेच्छादिभ्योऽपि सुलभाः**।  
तत्रेतोऽपि सुग्राह्यरीत्या पुष्कलतरं  
**ग्रन्थादीनाम् प्रकाशनादेर् औचित्ये** कश्चन विचारः। 

तत्र **बिभ्यति** केचिद् एभ्यः कारणेभ्यः - 

- **ब्रह्मद्विषो** ऽनेन स्वकुकर्मसु पुष्टिं लभन्ते।
- प्राचीनानाम् "योग्याय प्रार्थयत एव देयं ज्ञानम्" इति प्राचाम् **आदेशस्य विरोधो** भवति। 
- **गुरु-मुखाध्ययनम्** उत्तमम् अनेन **वार्यते**। 

एषु भय-स्थानेषु सत्याङ्कुरम् अस्त्य् एव।  
तथापि कालानुरोधेन तद्-अतिक्रमणं मय् उचितम् भाति। यथा -

- **किम्** ब्रह्म-द्विषां दस्यूनाम् ब्रह्म-द्वेषः **कु-कर्माणि रोध्यन्ते रोधयिष्यन्ते वा** ग्रन्थ-प्रकाशनादेर् विरामेण? किं श्वो वा परश्वो वा ऽस्मान् **आराधयितुम् आरभिष्यन्ते?** न। ते **स्व-स्वोन्मादेषु** सहस्राधिक-वर्षेभ्यः **स्थिर-धियः**। (पुरा ऽपि सत्य् अपि बहु-विरोधे, किं न जाता नास्तिका वेद-विरोधिनश् च जैन-बौद्ध-सिक्खादयः?) 
  - किम् **ब्रह्म-द्विषाम्** अस्मद्-ग्रन्थ-प्रकाशनानुवर्तनाभावे वर्तते किञ्चन **दारिद्र्यम्** लेखानाम्? न। स्व-कु-कर्मसु प्रयत्न-शीला हि ते। 
  - एवम् मक्षक-विवारयिषया मुद्गरेण नासा-प्रहार इवैषा वार्ता।  
- किं **सताम् सत्कार्याणां च पोषणम्** प्रेरणं वा **भवतितराम्** सद्ग्रन्थ-प्रचारेण? आम्। 
  - अन्यथा कु-चिन्तनेष्व् एवान्तर्जालादौ सुलभेषु, तेषाम् अपि सताम् भ्रंशो निश्चितः। सर्वत्र **दृश्यन्ते** हि सदाचार-सच्चिन्तन-सत्सम्प्रदायान्वयादेर् **विनाशाः**, दुष्ट-क्षुद्रासाम्प्रदायिकानां च **विप्लवाः**।  
  - "सर्वत्र सर्वे ऽधिकारिण" इति नास्मत्-पक्षः। अ-पात्र-प्राप्ति-जन्य-दुष्-प्रभावस्यापेक्षया **सत्-पात्र-पूर्ति-सुकृतम् पर्वतायते** ऽस्मिन् युगय् इत्य् एव। तयोर् अज-गजान्तर-व्यत्यासो वर्तते।  
- सज्जनेषु **गुरु-मुखाध्ययनस्य प्रेरकाणि** हि पुस्तकावलोकन-जालोपन्यास-श्रवणादीनि भवन्तितराम् इति स्वानुभवः (मन्त्रोपदेशादौ विशिष्य)। यथा-कथञ्चित् ग्रन्थ-गत-ज्ञानस्य **+अनुष्ठाने साक्षात्-कारो** ऽन्यत्र कुत्र भवेत्? कुत्र च **भगवद्-अनुभवादेर् जीवान्तरे जागरणस्य** साफल्य-सम्भावना स्पष्टतरा? **आचार्य एव**, न ग्रन्थय् इति सर्वविदितम्। **आचार्याधीनम्** अनुवर्तताम् **अधिकारि-विवेकः**।   
  - **कु-मतेष्व् अपि** सम्प्रदाय-विरोधिषु, स प्रभावो व्यक्तः (यद्य् अपि तेषाम् अपि ग्रन्था विद्यन्ते ऽन्तर्जालादौ सुलभाः)।
- प्राचीना अपि **तत्-प्राचीन-विधेर् अतिलङ्घनेन**, कालानुरोधेन स्व-मत-रक्षा-प्रचाराभ्यां ग्रन्थान् **अलिखन्** (श्रीवैष्णव-रहस्यग्रन्थेष्व् अपि रामानुजोत्तर-कालीनेषु तथेति श्रूयते), मन्त्रार्थान् **प्राकाशयन्** (रामानुजर्यो यथा ऽष्टाक्षर्यर्थम्), पुनः प्राप्तावकाशा मुद्रणयन्त्रैः कागद-रूपेण भूरिशः प्रतीः सम्पाद्य **प्रासारयन्**, अनुवादांश् च म्लेच्छ-भाषास्व् अपि **प्राकटयन्**। 
  - कति न नष्टा ग्रन्था ग्रन्थ-भागाश् च प्रत्य्-अलाभात्? कति न सम्प्रदाया जीर्णा शीर्णा नष्टाश् च ज्ञान-लोपेन? प्रचारेणैव ग्रन्थ-रक्षा सम्प्रदाय-रक्षा च स्थिरतरा। 

