+++
title = "भूत-शुद्धिर् गौतमीये"
+++

“सुषुम्नावर्त्मना "सोऽहम्"  
इति मन्त्रेण **योजयेत्** ।  
सहस्रारे शिव-स्थाने  
**परमात्मनि** देशिकः ॥

**धूम्र-वर्णं** ततो वायु-  
बीजं षड्-बिन्दु-लाञ्छितम् ।  
**पूरयेद्** इडया वायुं  
सुधीः षोडश-मात्रया ॥  
मात्रया तु चतुःषष्ट्या  
**कुम्भयेच्** च सुषुम्नया ।  
द्वात्रिंशन्-मात्रया मन्त्री  
**रेचयेत्** पिङ्गलाख्यया ॥

**पूरयेद्** अनया चैव  
**सञ्चिन्त्य** नील-मारुतम् ।
रक्त-वर्णं वह्नि-बीजं  
त्रि-कोणं स्वस्तिकान्वितम् ॥  
तेन पूरक-योगेन  
मात्रया षोडशाख्यया ।  
चतुःषष्ट्या मात्रया च  
**निर्दहेत् कुम्भकेन** च ।  
वाम-पार्श्व-स्थितं पाप-  
पुरुषं कज्जल-प्रभम् ।  
ब्रह्म-हत्या-शिरस्कञ् च  
स्वर्ण-स्तेय-भुज-द्वयम् ॥  
सुरा-पान-हृदा युक्तं  
गुरु-तल्प-कटि-द्वयम् ।  
तत्-संसर्गि-पद-द्वन्द्वम्  
अङ्ग-प्रत्यङ्ग-पातकम् ॥  
उपपातक-रोमाणं  
रक्त-श्मश्रु-विलोचनम् ।
खड्ग-चर्म्म-धरं क्रुद्धम्  
एवं कुक्षौ **विचिन्तयेत्** ॥
मूलाधारोत्थितेनैव  
वह्निना **निर्दहेच्** च तम् ।
एवं **संदह्य** परितो  
द्वात्त्रिंशन्-मात्रया ततः ॥
भस्मना सहितं मन्त्री  
**रेचयेद्** इडया पुनः ।

वामनाड्यां चन्द्र-बीजं (ठं)  
कुन्देन्दु-युत-स-प्रभम् / कुन्देन्वयुतसन्निभम् ॥  
भालेन्दु-राजे **संयोज्य**  
ततः षोडश-मात्रया ।  
सुषुम्नया चतुः-षष्टि-  
मात्रया तोय-बीजकम् (वं)॥  
**ध्यात्वा** ऽमृतमयीं वृष्टिं  
पञ्चाशद्-वर्ण-रूपिणीम् ।
तया **देहं विचिन्त्यैवं**  
मनसा पिङ्गलाध्वना ॥  
द्वात्रिंशन्-मात्रया मन्त्री  
लं-बीजेन **दृढं नयेत्** ।

स्वस्थाने हंस-मन्त्रेण  
पुनस्तेनैव वर्त्मना ॥  
जीवं तत्त्वानि चानीय  
**स्वस्थाने स्थापयेत्** ततः ।  
इति कृत्वा भूतशुद्धिं  
मातृका-न्यासम् आचरेत् ॥ *
