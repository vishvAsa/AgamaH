+++
title = "वैष्णवादि-भूत-शुद्धि-परम्पराः"
+++


## सारः
तन्त्र-परम्पराः साधकानाम् असाधकानाम् अपि जिज्ञासा-विषयाः।  
जिज्ञासायाम् उद्देशा नाना,  
यथा - तत्त्वज्ञानम्, कर्मानुष्ठानम्, मन्त्रसिद्धिः, देव-तादात्म्यम्,  
इतिहास-स्पष्टता, पाण्डित्य-स्पर्धाः, सामाजिक-क्षोभः।  
तेनैव बहुविधाः प्रबन्धा रचितचराः।  
मुख्यतया तेषु तन्त्रागमानुवादाः, साम्प्रदायिक-पद्धतयस्, तत्त्व-दर्शनालोडनानीति राजन्ते।  

एवम् एषु जिज्ञासुषु केषाञ्चन प्रीतये प्रबन्धोऽयम् भवितेति प्रतीमः।  
शैवेषु वैष्णवैषु च तान्त्रिक-पद्धतिषु, भूतशुद्धिर् इति कर्म प्रसिद्धम्।  
तत्र बीजमन्त्राः केचित् प्रयुज्यन्ते।  


  

## परिचयः
### सम्बद्ध-कृतयः
भारतीयेषु देवता-प्रीत्य्-अर्थं तन्त्रागमा बह्व् आश्रियन्ते।  
सत्य् एवम्, तन्त्र-परम्परा साधकानाम् इतरेषां चापि परामर्शविषया जाताः।  
तथापि, केषाञ्चन सूक्ष्म-कर्मणाम् अध्ययने वैगुण्यं दृश्यते।  
तत्र कारणानि प्रस्तुम आदौ। 

साम्प्रदायिकाः प्रायेण साधका गुरूपदिष्ट-मन्त्राद्य्-अनुसरणेन तृप्ताः।  
सम्प्रदायान्तरे, मन्त्रादेर् इतिहासे वा तेषां कौतूहलम् एव न जायते।  
अकस्मात् समान-प्राये मन्त्रे कर्मणि वा भेदान् ज्ञात्वाऽपि  
"उभयम् अपि तत्-तद्-देवोपदिष्टम्, प्रामाणिकम्" इति वा मीमांसकवत्,  
"अस्मत्-सम्प्रदायोक्तम् एव प्रामाणिकम्, इतरैर् व्यभिचरद्भिर् अन्यथा विकृतम्" इति वा ऽभिनिवेशेन  
+ऐतिहासिक-विमर्शं तिरस्कुर्वन्ति।  

पाश्चात्य-प्रायास् तु  
यद्य् अपि स्थूलेष्व् ऐतिहासिकेषु सामाजिकेषु च विषयेषु क्षोभजनने, पाण्डित्यस्पर्धासु चासक्ताः,  
दीक्षादि-साधना-विमुखा, देवता-सम्बन्ध-विरहिताः  
स्वानुष्ठानाभावात्, न सूक्ष्म-कर्म-गत-विषयेष्व् अवदधति -  
"सुबद्धम् अबद्धं वाऽन्धश्रद्धान्वितं किम् अपि भणन्ती"त्य् उपेक्षन्ते।  

ननूभय-पक्षाद् अपि गुणान् आदाय  
क्षुद्राभिनिवेशौदासीन्यादि-दोषान् वर्जयित्वा  
साधकोत्तमैर् तान्त्रिक-विषयालोडनं परिपूर्णतरं साधनीयम्।  
अनया दृष्ट्या हि कश्चन प्रयासो ऽसौ भूत-शुद्धि-कर्मणि। 

### भूत-शुद्धिः
पञ्च महाभूतानि पृथिव्य्-अप्-तेजो-वाय्व्-आकाशा इति प्रसिद्धानि। 
भूत-शुद्धिर् नाम  
देवतावाहनात् प्राक् साध्यमानं  
किञ्चन शरीर-गत-भूतानां शोधन-कल्पनम्।  
तच् च शरीरं साधकस्यैव स्यात्, लोह-विग्रहादि वापि स्यात्।  
पुनः शुद्धि-कर्मणो ऽस्य कर्ता  
स्वयं साधको वा स्यात्, तद्-गुरुर् अपि वा (यथा दीक्षादौ)। 

### कदापेक्ष्यते भूत-शुद्धिः?  
देवताराधनं यदा कदाचिद् आवाहनात् परम् इष्येत,  
तदा क्रियते भूत-शुद्धिः।  
माध्वा यन् मन्वते - "शोषण-प्लावनादिभिः कलि-स्पर्श-वारणम्" इति,  
तत्राप्य् अयम् एव भावो ऽनुसन्धेयः।  
न सालग्रामे भूत-शुद्धिर् अपेक्ष्यते - विष्णोस् तत्र नित्य-सान्निध्यात्।  
बाह्य-यागात् प्राग् हृद्-यागे निर्दिष्टे त्व् अवश्यम् अपेक्ष्यते।  

कैश्चित् तु देवताराधनम् अन्तरापि स्वतन्त्रं ध्यानम् इव भूतशुद्धिर् इति क्रियते।[^स्था] 

[^स्था]: नेपाल-सर्वाम्नाय-तन्त्र-दीक्षित-स्थानेश्वरार्य-प्रेरितं भूतशुद्धिम् अधिकृत्य किञ्चन चित्रम्, यस्य पाठो ऽत्र रक्षितः - https://vishvAsa.github.io/AgamaH_shaivaH/meta/articles/sthAneshvaraH/bhUta-shuddhiH/ ।

### स्थूलः क्रमः
भूतशुद्धौ संहारक्रमेण सृष्टिक्रमेण च मन्त्रा न्यस्यन्ते।  
सृष्टिक्रमे - आत्मन आकाशः, आकाशाद् वायुः, वायोर् अग्निः, अग्नेर् आपः, अद्भ्यः पृथिवी - इति तत्-तन्-मन्त्र-प्रयोगः। संहार-क्रमे तद्विपरीतम्। आभ्यां शोध्यमानस्य शरीरस्य लय-सृष्टी कल्प्येते। 

## सम्प्रदायावलोकनम्
आदौ भिन्नेषु सम्प्रदायेषु भूतशुद्ध्यंशान् अवलोकयामः। 

### पूर्णा मन्त्राः

पाञ्चरात्रिकाः श्रीवैष्णवाश् चैवं मन्वते[^रा] -

- ओं षौं नमः पराय परमेष्ठ्यात्मने नमः
- ओं यां नमः पराय पुरुषात्मने नमः
- ओं रां नमः पराय विश्वात्मने नमः
- ओं वां नमः पराय निवृत्त्यात्मने नमः
- ओं लां नमः पराय सर्वात्मने नमः

[^रा]: रामानुज-कृतो नित्यग्रन्थ [ईक्ष्यताम्](https://vishvAsa.github.io/AgamaH_vaiShNavaH/shrI-sampradAyaH/kriyA/rAmAnuja-nitya-granthaH/) ।

गौडीया हरिभक्तिविलासानुसारिण एवम्[^हरि] -

- ओं षंं नमः पराय वासुदेवाय परमेष्ठ्यात्मने नमः
- ओं यं नमः पराय सङ्कर्षणाय पुमात्मने नमः
- ओं लं नमः पराय प्रद्युम्नाय विश्वात्मने नमः
- ओं वं नमः पराय +अनिरुद्धाय निवृत्त्यात्मने नमः
- ओं ळं नमः पराय नारायणाय सर्वात्मने नमः

[^हरि]: हरिभक्तिविलासे ऽधिष्ठान-भागः पञ्चम [ईक्ष्यताम्](https://vishvAsa.github.io/AgamaH_vaiShNavaH/gauDIyaH/kriyA/hari-bhakti-vilAsaH/sarva-prastutiH/05_adhiShThAnam/) ।

केचिद् बीजमन्त्रान् एव प्रयुञ्जते। 

### बीजमन्त्राः

शैवाः केचित् - हं यं रं वं लम् इति क्रमशः ख-वाय्व्-अग्नि-जल-पृथ्वीनाम् बीजमन्त्रान् आहुः।[^स्था]  

पाञ्चरात्रिकाः केचित्  - षौं यां रां वां लाम् इति क्रमशः प्रयुञ्जते।[^रा] 
तत्र - षाम् इत्य् अपि पाठो दृष्टः। विष्वक्सेनागमे क्षौम् इत्य् अपि वर्तते। 

गौडीय-वैष्णवे हरिभक्तिविलासे - षं यं लं वं ळम् इति क्रमशः प्रोक्ताः।[^हरि] 

> लकारेण सह प्रद्युम्नं न्यस्येद्  
इत्य् अत्र केचिद् रेफेण सह न्यासं मन्यन्ते । 

इति तत्-कर्ता। 

मातृकाचक्रविवेके - ळ, य, र, व, ल इति क्रमशः। [^मातृका]

[^मातृका]: मन्त्र और मातृकाओं का रहस्य, डॉ॰ शिवशङ्कर अवस्थी [इत्यत्र](https://archive.org/details/mantra-aur-matrikaon-ka-rahasya/page/n17/mode/2up) मातृकाचक्रविवेकोद्धरणम्। 

कुलाकुल-चक्रे - श, य, र, व, ल इति क्रमशः। [^मर]

[^मर]: मन्त्र रहस्य - डॉ. नारायणदत्त श्रीमाली [इत्यस्मिन्](https://archive.org/details/mantra-rahasya/page/n19/mode/2up)। 

### देवताः शक्तयश् च
आत्मन आकाशः, आकाशाद् वायुः, वायोर् अग्निः, अग्नेर् आपः, अद्भ्यः पृथिवी इति क्रमे सति, 

- पाञ्चरात्रिका (गौडीय-वैष्णवाश् चापि) एवम् मेनेरे - "परमेष्ठि-शक्तिः (=चिच्छक्तिः), पुरुष-शक्तिः, विश्व-शक्तिः, निवृत्ति-शक्तिः, सर्व-शक्तिः इति पञ्च शक्तयो विष्णोः।"
- एतद् अतिरिच्य गौडीय-वैष्णवाः वासुदेवः, सङ्कर्षणः, प्रद्युम्नः, अनिरुद्धः, नारायणः इति देवताः क्रमश ऊचुः। 

गौडीय-कल्पे बीजैः सह साधु सङ्गच्छन्ते देवा इति रुचिरम् - सङ्कर्षण इति वायुबीजेन साधु सङ्गच्छते, प्रद्युम्न इत्य् अग्निबीजेन सङ्गच्छते व्युत्पत्त्या । ननु वायुः कर्षति (कर्षक इव सहलः प्रदर्श्यते शिल्पे सङ्कर्षणः), अग्नेर् भवति द्युतिः।  

### न्यासस्थानानि
आत्मन आकाशः, आकाशाद् वायुः, वायोर् अग्निः, अग्नेर् आपः, अद्भ्यः पृथिवी इति क्रमे सति -

- मूर्धा, नासा, हृद्देशः, उपस्थः, पादाव् इति पाञ्चरात्रिकाः।[^रा] 
- शैवाः केचित् - कण्ठः, हृद्देशः, नाभिः, उपस्थः, मूलाधार इति।[^स्था]

## सम्प्रदाय-वृक्षः
सबीजेषु मन्त्रेषु न्यासे च समानांशावलोकनेन व्यक्तम् एषाम् बिजमन्त्राणां समान उद्गमः,  
ततः सम्प्रदाय-भेदेन व्यत्यास-वृद्धिर् इति। तत्र गौडीय-पाञ्चरात्रिक-मन्त्रान् वीक्ष्य, तयोः समानं मूलम् वरत इति निश्चेतुं शक्यम्। तेन सम्प्रदाय-वृक्ष एवम् भाति - 

- मूल-सम्प्रदायः
  - शैवादयः
  - वैष्णवाः
    - पाञ्चरात्रिकाः
    - गौडीयाः

## मूलावस्था-विचारः
### योन्यः
> बीजमन्त्रेषु प्रयुक्तानि व्यञ्जनानि ("योन्यः") मूलावस्थासु कथम् आसन्? 

इति चिन्तयेम।  
तदर्थं सम्प्रदाय-शाखासु योनिभेदे सति, कुत्राधिक-मत-भारः इत्य् आचिनुयाम।  
तद् यथा - अग्निबीजं लकारो वा रेफो वेत्यत्र शैव-पाञ्चरात्रिक-साम्याद् रेफ एवाधिकां सम्भावनीयताम् आप्नोति। 

तेन सम्प्रदाय-वृक्षे मूलावस्थायां क्रमशः - ह/क्ष/ष,य,र,व,ल इति योन्य आसन् इति लभेमहि।


अनया च दृष्ट्या हरिभक्तिविलास-निश्चयश् चिन्त्यतां यात्य् अयम् [^हरि]-

> तद् अयुक्तम् एव ।  
यतः पूर्वं वह्निमण्डले सह रेफस्य न्यासो वृत्तः,  
अत्रापि पुनस् तस्यैव न्यासात् तस्य द्वित्वं प्रसज्येत,  
तच् च न सम्भवेद् एव, वर्णसमाम्नाये तस्यैकत्वात् ।

अनेन च क्रमेण +आकाशबीजम् अन्तरा ऽन्यत्र स्पष्टता वर्तते।  
तत्र कथं निश्चेतुं शक्यम्? तदर्थम् कथं योन्यश् चिता इति विचारयेम।  

एवम् स्थानभेद आश्रयणीयो भाति -

- कण्ठ्य-सम्बन्धेन हकारः, खकारो वा।  (माध्यन्दिनोच्चारणं विचिन्त्य) खकारवद् उच्चारणेन क्षकारः, षकारो गृहीतो भाति।
- ताल्वाः यकारः।
- मूर्ध्नो दन्तमूलाद् वा रेफः।
- ओष्ठाद् वकारः।
- दन्तेभ्यो लकारः।

एवं सम्प्रदाय-वृक्षे मूलावस्थायां क्रमशः - ह/ख,य,र,व,ल इति योन्य आसन् इति लभेमहि।

पूर्वोक्तेन क्रमेण वैष्णव-सम्प्रदाय-मूलावस्थायाम् - ष,य,र,व,ल इति योन्य आसन् इति ज्ञायते। 

## पक्वावस्था-विचारः
एवं परिवर्तमानायां सम्प्रदायधारायां वैष्णवशाखयोर् गुणान् सङ्गृहीतुम् अपि शक्यम् - पाञ्चरात्रिकेभ्यो बीजशुद्धिः, गौडीयेभ्यो देवताख्या इति। तेनैवं लभामहे (उदात्तस्वराङ्कनेन साकम्) -

- ओं꣡ षां꣡(खां꣡) न꣡मः प꣡राय वासुदेवा꣡य परमेष्ठ्या꣡त्मने न꣡मः
- ओं꣡ यां꣡ न꣡मः प꣡राय सङ्क꣡र्षणाय पु꣡रुषात्मने न꣡मः
- ओं꣡ रां꣡ न꣡मः प꣡राय प्र꣡द्युम्नाय वि꣡श्वात्मने न꣡मः
- ओं꣡ वां꣡ न꣡मः प꣡राय +अ꣡निरुद्धाय नि꣡वृत्त्यात्मने न꣡मः
- ओं꣡ लां꣡ न꣡मः प꣡राय नारायणा꣡य स꣡र्वात्मने न꣡मः

अयं भाति प्रमाण-प्रवण-धियाम्, सम्प्रदाय-शाखा-गत-मन्त्रांश-बलेषु श्रद्धावतां कश्चन स्वाभ्यासार्थं मन्त्रपरिष्कारे (पक्वतरमन्त्रप्रात्तौ) विकल्पः।

## उपसंहारः
…