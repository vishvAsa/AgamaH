+++
title = "११"

+++


अथ श्रियो मन्त्रविधिः समासतो  
  
जगद्धिताय प्रतिवक्ष्यतेऽधुना।  
  
सहाङ्गभेदैः सजपार्चनाहुत  
क्रमैः समभ्युद्धरणाय दुर्गतेः ॥ ११.१ ॥   
  

वियत्तुरीयस्तु विलोमतोऽनल  
  
प्रदीपितो वामविलोचनाञ्चितः।  
  
सचन्द्रखण्डः कथितो रमामनु  
र्मनोरथावाप्तिमहासुरद्रुमः ॥ ११.२ ॥   
  

ऋषिर्भृगुश्छन्दसि चोदिता निचृ  
  
त्समीरिता श्रीरपि देवता पुनः।  
  
दृगक्षिकर्णेनमनुस्वरानला  
न्वितेन चास्थ्ना विहितं षडङ्गकम् ॥ ११.३ ॥   
  

भूयाद्भूयो द्विपद्माभयवरदकरा तप्तकार्तस्वराभा  
  
शुभ्राभ्राभेभयुग्मद्वयधृतकरकुम्भाद्भिरासिच्यमाना।  
  
रत्नौघाबद्धमौलिर्विमलतरदुकूलार्तवालेपनाढ्या  
पद्माक्षी पद्मनाभोरसि कृतवसतिः पद्मगा श्रीः श्रिये वः ॥ ११.४ ॥   
  

संदीक्षितोऽथ गुरुणा मनुवर्यमेनं  
  
सम्यग्जपेन्निशितधीर्दिननाथलक्षम्।  
  
अभ्यर्चयन्नहरहः श्रियमादरेण  
मन्त्री सुशुद्धचरितो रहितो वधूभिः ॥ ११.५ ॥   
  

जपावसाने दिनकृत्सहस्र  
  
संख्यैः सरोजैर्मधुरत्रयाक्तैः।  
  
हुनेत्तिलैर्वा विधिनाथ बैल्वैः  
समिद्वरैर्मन्त्रिवरस्त्रिभिर्वा ॥ ११.६ ॥   
  

रुचिराष्टपत्रमथ वारिरुहं  
  
गुणवृत्तराशिचतुरश्रयुतम्।  
  
प्रविधाय पीठमपि तत्र यजे  
न्नवशक्तिभिः सह रमां तु ततः ॥ ११.७ ॥   
  

विभूतिरुन्नतिः कान्तिर्हृष्टिः कीर्त्तिश्च संनतिः।  
पुष्टिराकृष्टिःऋद्धिश्चः रमाया नव शक्तयः ॥ ११.८ ॥   
  

आवाह्य सम्यक्कलशे यथाव  
  
त्समर्चनीया विधिना रमासौ।  
  
जप्त्वा यथाशक्ति पुनर्गुरुस्तु  
संसेचयेत्संयतमात्मशिष्यम् ॥ ११.९ ॥   
  

अङ्गैः प्रथमावृतिरपि  
  
मूर्तीभचतुष्कनिधियुगैरपरा।  
  
शक्त्यष्टकेन चान्या  
चरमा ककुबीश्वरैः समभ्यर्च्या ॥ ११.१० ॥   
  

वासुदेवः संकर्षणः प्रद्युम्नश्चानिरुद्धकः।  
दमकः शललश्चैव गुग्गुलुश्च कुरण्डकः ॥ ११.११ ॥   
  

बलाकी विमला चैव कमला वनमालिका।  
विभीषिका द्राविका च शांकरी वसुमालिका ॥ ११.१२ ॥   
  

अयनैव च पूर्वसेवया  
  
परितुष्टा कमला प्रसीदति।  
  
धनधान्यसमृद्धिसंकुला  
मचिरादेव च मन्त्रिणे श्रियम् ॥ ११.१३ ॥   
  

अम्भस्युरोजद्वयसे हि तिष्ठं  
  
स्त्रिलक्षमेनं प्रजपेच्च मन्त्री।  
  
श्रियं विचिन्त्यार्कगतां यथाव  
द्दरिद्रताया भवति प्रमुक्तः ॥ ११.१४ ॥   
  

वसतावुपविश्य कैटभारेः  
  
कमलावृक्षतलेऽथ वा त्रिलक्षम्।  
  
जपतोऽपि भवेच्च काङ्क्षितार्था  
दधिकं वत्सरतो वसुप्रपञ्चः ॥ ११.१५ ॥   
  

जुहुयादशोकदहने  
  
सघृतैरपि तण्डुलैः सकलवश्यतमम्।  
  
खदिरानले त्रिमधुरै  
रपि तैर्धनदं च राजकुलवश्यमपि ॥ ११.१६ ॥   
  

समधुरनलिनानां लक्षहोमादलक्ष्मी  
  
परिगतमपि जन्तुं प्राप्नुयाच्छ्रीः समग्रा।  
  
घनविभवसमृद्ध्या नित्यमाह्लादयन्ती  
त्यजति न करुणार्द्रा तस्य सा संततिं च ॥ ११.१७ ॥   
  

बिल्वं श्रीसूक्तजापी निजभुवि मुखजो वर्धयित्वास्य पूर्वं  
  
पत्रैस्त्रिस्वादुयुक्तैः कुसुमफलसमिद्भिस्ततस्कन्धभैदैः।  
  
तन्मूलैर्मण्डलात्प्राक्सुनियतचरितोऽसौ हुतान्निर्मलात्मा  
रूपं पश्येद्रमायाः कथमपि न पुनस्तत्कुले स्यादलक्ष्मीः ॥ ११.१८ ॥   
  

हृदयकमलवर्णतः परस्ता  
  
दमृतमनन्तयुगं ततश्च सिन्यै।  
  
हुतवहदयितेत्यसौ रमायाः  
प्रवरधनार्थिभिरर्थितो हि मन्त्रः ॥ ११.१९ ॥   
  

दक्षोऽस्य स्यादृषिश्छन्दसि सुमतिभिरुक्तो विराड्देवता च  
  
श्रीदेवीपद्मिनीभ्यां हृदयकशिरसी विष्णुपत्न्या शिखा च।  
  
मेदोरेफाह्वदार्णैरपि च कमलरूपाक्षरैवर्मसास्त्रां  
ताराद्याभिर्नमोन्ताभिरिति निगदितं जातियुक्ताभिरङ्गम् ॥ ११.२० ॥   
  

पद्मस्था पद्मनेत्रा कमलयुगवराभीतियुग्दोःसरोजा  
  
देहोत्थाभिः प्रभाभिस्त्रिभुवनमखिलं भासुरा भासयन्ती।  
  
मुक्ताहाराभिरामोन्नतकुचकलशा रत्नमञ्जरीकांञ्ची  
ग्रैवेंयोर्म्यङ्गदाढ्या धृतमणिमकुटा श्रेयसे श्रीर्भवेद्वः ॥ ११.२१ ॥   
  

ध्यात्वैवं श्रियमपि पूर्वक्लृप्तपीठे  
  
पद्मादौ प्रथममथार्चयेत्तदङ्गैः।  
  
अष्टाभिर्दलमनुशक्तिभिस्तदन्ते  
लोकेशैरिति विधिनार्चयेत्समृद्ध्यै ॥ ११.२२ ॥   
  

दीक्षातो जपतु रमारमेशभक्तो  
  
लक्षाणां दशकममुं मनुं नियत्या।  
  
स श्रीमान्बहुधनधान्यसंकुलः स  
न्मेधावी भवति च वत्सरेण मन्त्री ॥ ११.२३ ॥   
  

इति मन्त्रजपादृतधीर्मधुर  
  
त्रितयैरयुतं जुहुयात्कमलैः।  
  
परिशुद्धमना नचिरात्स पुन  
र्लभते निजवाञ्छितमर्थचयम् ॥ ११.२४ ॥   
  

समुद्रगायामवतीर्य नद्यां  
  
स्वकण्ठमात्रे पयसि स्थितः सन्।  
  
त्रिलक्षजाप्याढ्यतमोऽब्दमात्रा  
न्मन्त्री भवेन्नात्र विचारणीयम् ॥ ११.२५ ॥   
  

नन्द्यावर्तैर्जुहुत भगभेऽभ्यर्च्य लक्ष्मीं सहस्रं  
  
तावद्बैल्वैस्त्रिमधुरयुतैर्वा फलैः पौर्णमास्याम्।  
  
पञ्चम्यां वा सितसरसिजैः शुक्रवारेऽच्छपुष्पै  
रन्यैर्मासं प्रतिहुतविधिर्वत्सरैः स्याद्धनाढ्यः ॥ ११.२६ ॥   
  

ताररमामायाश्रीः  
  
कमले कमलालये प्रसीदयुगम्।  
  
बीजानि तानि पुनरपि  
समहालक्ष्मीहृदिन्दिरामन्त्रः ॥ ११.२७ ॥   
  

त्रिभिस्तु वर्णैर्हृदयं शिरोभिः  
  
स्यात्पञ्चभिश्चाथ शिखा त्रिवर्णा।  
  
त्रिभिस्तथा वर्म चतुर्भिरस्त्रं  
पृथक् त्रिबीजापुटितैस्तदङ्गम् ॥ ११.२८ ॥   
  

हस्तोद्यद्वसुपात्रपङ्कजयुगादर्शा स्फुरन्नूपुर  
  
ग्रैवेयाङ्गदहारकङ्कणमहामौलिज्वलत्कुण्डला।  
  
पद्मस्था परिचारिकापरिवृता शुक्लाङ्गरागांशुका  
देवी दिव्यगणानता भवदघप्रध्वंसिनी स्याद्रमा ॥ ११.२९ ॥   
  

लक्षं जपेन्मनुमिमं मधुरत्रयाक्तै  
  
र्बैल्वैः फलैः प्रतिहुनेदयुतं तदन्ते।  
  
आराधयेदनुदिनं प्रतिवक्ष्यमाण  
मार्गेण दुर्गतिभयाद्रहितो भवेत्सः ॥ ११.३० ॥   
  

श्रीधरश्च हृषीकेशो वैकुण्ठो विश्वरूपकः।  
वासुदेवादयश्चाङ्गावरणात्समनन्तरम् ॥ ११.३१ ॥   
  

भारतीपार्वतीचान्द्रीशचीभिरपि संयुता।  
दमकादिस्तृतीयानुरागाद्यैश्च चतुर्थ्यपि ॥ ११.३२ ॥   
  

अनुरागो विसंवादो विजयो वल्लभो मदः।  
हर्षो बलश्च तेजश्चेत्यष्टौ बाणा महाश्रियः ॥ ११.३३ ॥   
  

अनन्तब्रह्मपर्यन्तैः पञ्चमीन्द्रादिभिर्मता।  
चक्रपद्मान्तिकैः षष्ठीवज्राद्यैरावृतिः श्रियः ॥ ११.३४ ॥   
  

संपूज्यैवं श्रियमनुदिनं यो जपेन्मन्त्रमेनं  
  
प्रोक्तां संख्यां सहुतविधिमप्युच्छ्रितां प्राप्य लक्ष्मीम्।  
  
द्वित्रादर्वाग्भवति पशुपुत्रादिभोगैः समृद्धो  
वर्षाद्देहापदि च पदमभ्येति नित्यं स विष्णोः ॥ ११.३५ ॥   
  

श्रीमन्त्रेष्विति गदितेषु भक्तियुक्तः  
  
श्रीसूक्तान्यपि च जपेद्यजेद्धुनेच्च।  
  
सूक्ते तु प्रथमतरे स्वयं मुनिः स्या  
दन्येषां मुनय इमे भवन्ति भूयः ॥ ११.३६ ॥   
  

आनन्दः कर्दमश्चैव चिक्लीतश्चेन्दिरासुतः।  
ऋचामथो तदन्यासामृषयः समुदीरिताः ॥ ११.३७ ॥   
  

आद्ये सूक्तत्रये च्छन्दोऽनुष्टुप्कांसे बृहत्यपि।  
तदन्त्ययोस्त्रिष्टुबाख्यां परस्तादष्टके पुनः ॥ ११.३८ ॥   
  

अनुष्टुबन्त्ये प्रस्तारपङ्क्तिश्छन्दांसि वै क्रमात्।  
श्र्यग्नी स्यातां देवते च न्यासाङ्गविधिरुच्यते ॥ ११.३९ ॥   
  

मूर्धाक्षिकर्णनासा  
  
मुखगलदोर्हृदयनाभिगुह्येषु।  
  
पायूरुजानुजङ्घा  
चरणेषु न्यसतु सूक्तकैः क्रमशः ॥ ११.४० ॥   
  

सहिरण्मयी च चन्द्रा  
  
रजतहिरण्यस्रजे हिरण्याख्या।  
  
अङ्गानि जातियुञ्ज्यथ  
हिरण्यवर्णाह्वया तथास्त्रं स्यात् ॥ ११.४१ ॥   
  

अरुणकमलसंस्था तद्रजःपुञ्जवर्णा  
  
करकमलधृतेष्टाभीतियुग्माम्बुजा च।  
  
मणिमकुटविचित्रालंकृताकल्पजातै  
र्भवतु भुवनमाता संततं श्रीः श्रिये वः ॥ ११.४२ ॥   
  

प्रारभ्याच्छां प्रतिपदमथ प्राप्तदीक्षो वियुक्त  
  
स्तन्वङ्गीभिस्तनुविमलवासाः सुधौतद्विजाद्यः।  
  
एकादश्यामपि परिसमाप्यार्कसाहस्रिकान्तं  
जापं मन्त्री प्रयजतु रमां प्राक्तनप्रोक्तपीठे ॥ ११.४३ ॥   
  

पद्मा सपद्मवर्णा  
  
पद्मस्थार्द्रा च तर्पयन्त्यभिधा।  
  
तृप्ता ज्वलन्त्यभिख्या  
स्वर्णप्राकारसंज्ञका चेति ॥ ११.४४ ॥   
  

मध्ये दिशाधिपाङ्गा  
  
वृत्योरेतास्ततश्च वज्रादीन्।  
  
प्रयजेच्चतुरावरणं  
निगदितमिति सूक्तकल्पितविधानम् ॥ ११.४५ ॥   
  

अन्नघृताभ्यां जुहुया  
  
दर्चास्वष्टोत्तरं शतं मन्त्री।  
  
आवाहनासनार्घ्यक  
पाद्याचमनमधुपर्कसेकानि ॥ ११.४६ ॥   
  

वासोभूषणगन्धा  
  
न्सुमनोयुतधूपदीपभोज्यानि।  
  
सोद्वासनानि कुर्या  
द्भक्तियुतः पञ्चदशभिरथ मनुभिः ॥ ११.४७ ॥   
  

व्यस्तैरपि च समस्तैः  
  
पूजायां संयतात्मकः सिद्ध्यै।  
  
पक्वैर्बिल्वसमिद्भिः  
पयोन्धसा सर्पिषा क्रमाज्जुहुयात् ॥ ११.४८ ॥   
  

एकैकं त्रित्रिशतं  
  
द्वादश्यां भोजयीत विप्रांश्च।  
  
मन्दारकुन्दकुमुदक  
नन्द्यावर्ताह्वमालतीजात्यः ॥ ११.४९ ॥   
  

कह्लारपद्मरक्तो  
  
त्पलकेतकचम्पकादयो ग्राह्याः।  
  
परिषिञ्चेत्ित्रशो नित्यं  
सूक्तैस्तैः स्नानकर्मणि ॥ ११.५० ॥   
  

आदित्याभिमुखो जप्यात्तावत्तावच्च तर्पयेत्।  
अर्चयेद्विधिना तेन दिनशो जुहुयात्ित्रशः ॥ ११.५१ ॥   
  

एवं करोति षण्मासं योऽसौ स्यादिन्दिरापतिः।  
उद्बुद्धमात्रे नलिने नवनीतं विनिक्षिपेत् ॥ ११.५२ ॥   
  

सकर्णिके सकिञ्जल्कोदरे पत्रान्तरालके।  
पुनः पद्मं तदुद्धृत्य समिद्धे तु हुताशने ॥ ११.५३ ॥   
  

जुहुयादन्त्ययाथर्चा शतमष्टोत्तरं जपेत्।  
चत्वारिंशच्छुक्रवारैर्महाश्रीस्तस्य जायते ॥ ११.५४ ॥   
  

कांसोऽस्मीत्यनया सम्यगेकादश घृताहुतीः।  
षण्मासं जुह्वतो नित्यं भूयात्प्रायो महेन्दिरा ॥ ११.५५ ॥   
  

सूक्तैरेतैर्जुहुत जपताभ्यर्चयीतावगाहे  
  
त्सिञ्चेद्वक्त्रे दिनमनु तथा संयतस्तर्पयीत।  
  
संशुद्धात्मा विविधधनधान्याकुलाभ्यन्तरोऽसौ  
मन्त्री सर्वैर्भुवि बहुमतः श्रीमतां स्यात्पुरोगः ॥ ११.५६ ॥   
  

श्रीलक्ष्मीर्वरदा विष्णुपत्नी च सवसुप्रदा।  
हिरण्यरूपा सस्वर्णमालिनी रजतस्रजा ॥ ११.५७ ॥   
  

ससुवर्णप्रभा स्वर्णप्राकारा पद्मवासिनी।  
पद्महस्ता पद्मपूर्वप्रिया मुक्तापदादिका ॥ ११.५८ ॥   
  

अलंकारा तथा सूर्या चन्द्रा बिल्वप्रियेश्वरी।  
भुक्तिः प्रपूर्वा मुक्तिश्च विभूत्यृद्धिसमृद्धयः ॥ ११.५९ ॥   
  

तुष्टिः पुष्टिश्च धनदा तथान्या तु धनेश्वरी।  
श्रद्धा सभोगीनी भोगदात्री धातृविधातृके ॥ ११.६० ॥   
  

द्वात्रिंशदेताः श्रीदेव्या ये मन्त्राः समुदीरिताः।  
  
तारादिका नमोन्ताश्च तैरर्चासु बलिं हरेत्।  
तर्पयेच्च महादेवीं दिनादौ मन्त्रवित्तमः ॥ ११.६१ ॥   
  

नाभ्यक्तोऽद्यान्न नग्नः सलिलमवतरेन्न स्वपेद्वाशुचिः स  
  
न्नाभ्यज्यान्नैव चाद्यात्तिलरुहलवणे केवले नैव दोषाम्।  
  
वक्त्रे लिम्पेद्वदेन्नानृतमपि मलिनः स्यान्न बिम्बाम्बुजन्म  
द्रोणान्नो धारयेत्के भुवमपि न वृथैवालिखेदिन्दिरार्थी ॥ ११.६२ ॥   
  

सुविमलचरितः स्याच्छुद्धमाल्यानुलेपा  
  
भरणवसनदेहो मुख्यगन्धोत्तमाङ्गः।  
  
सुविशदनखदन्तः शुद्धधीर्विष्णुभक्तो  
विमलरुचिरशय्यः स्याच्चिरायेन्दिरार्थी ॥ ११.६३ ॥   
  

दुष्टां कष्टान्ववायां कलहकलुषितां मार्गदृष्टामनिष्टा  
  
मन्यासक्तामसक्तामतिविपुलकृशाङ्गीमतिह्रस्वदीर्घाम्।  
  
रोगार्तां भोगलोलां प्रतिपुरुषचलां राजकान्तामकान्तां  
काकाक्षीमेकचारां ग्रहकुसुमयुतां न स्पृशेदिन्दिरार्थी ॥ ११.६४ ॥   
  

शान्तः शश्वत्स्मितमधुरपूर्वाभिभाषी दयार्द्रो  
  
देवाचार्यातिथिदहनपूजारतः पुण्यशीलः।  
  
नित्यस्नायी नियमनिरतः प्रत्यगाशामुखाशी  
मन्त्री वर्णाश्रमदृढरतिः स्याच्चिरायेन्दिरार्थी ॥ ११.६५ ॥   
  

श्रीमन्त्रभक्तः श्रितविष्णुदीक्षः  
  
श्रीसूक्तजापी शितधीः सुशीलः।  
  
स्वदारतुष्टो मितभाषणाशी  
लोकप्रियः स्याच्चिरमिन्दिरार्थी ॥ ११.६६ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे एकादशः पटलः ॥   
  
