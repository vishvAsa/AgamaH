+++
title = "२१"

+++


अथोच्यते द्वादशवर्णसंज्ञो  
  
मन्त्रस्तु साङ्गः सजपः सहोमः।  
  
विधानतो यं प्रतिजप्य भक्ता  
भुक्तेश्च मुक्तेश्च पदं भवेयुः ॥ २१.१ ॥   
  

तारं सहृदयं मध्ये गवते स्युर्भवार्णयोः।  
सुययोश्च तथा देवा मन्त्रोऽयं द्वादशाक्षरः ॥ २१.२ ॥   
  

ऋषिः प्रजापतिश्छन्दो गायत्रं विष्णुरुच्यते।  
देवता हृद्ध्रुवेण स्यान्नमसा शिर उच्यते ॥ २१.३ ॥   
  

चतुर्भिश्च शिखावर्णैः पञ्चभिः कवचं भवेत्।  
प्रोक्तमस्त्रं समस्तेन पञ्चाङ्गविधिरीदृशः ॥ २१.४ ॥   
  

सपादजानुयुगललिङ्गनाभ्युदरेषु च।  
हृद्दोर्गलास्यदृङ्मस्तशिखास्वक्षरतो न्यसेत् ॥ २१.५ ॥   
  

शिखाललाटनेत्रास्यगलदोर्हृदयेषु च।  
सकुक्षिनाभिलिङ्गाख्यजानुपादेषु विन्यसेत् ॥ २१.६ ॥   
  

हृत्कुक्षिनाभिषु तथा गुह्यजानुपदेष्वधः।  
करकण्ठास्यदृङ्मस्तशिखासूर्ध्वं च विन्यसेत् ॥ २१.७ ॥   
  

संहृतेर्दोषसंहारः सृष्टेश्च शुभपुष्टयः।  
स्थितेश्च शान्तिविन्यासस्तस्मात्कार्यस्त्रिधा मतः ॥ २१.८ ॥   
  

हरिमुज्ज्वलचक्रदराब्जगदा  
  
कुलदोः परिघं सितपद्मगतम्।  
  
वलयाङ्गदहारकिरीटधरं  
नवकुन्दरुचं प्रणमामि सदा ॥ २१.९ ॥   
  

विधिवदथ विहितदीक्षो  
  
जपेन्मनुं वर्णलक्षमानममुम्।  
  
शुद्धैश्च तिलैर्जुहुया  
द्द्वादशसाहस्रकं तथा मन्त्री ॥ २१.१० ॥   
  

पीठे हरेरथाङ्गैः  
  
सशक्तिभिर्मूर्तिभिस्तदनु यजेत्।  
  
केशवसुरनाथाद्यै  
रपि देवं भक्तिपूर्वतो विद्वान् ॥ २१.११ ॥   
  

समिधामथ दुग्धवृक्षजानां  
  
जुहुयादर्कसहस्रकं सदुग्धम्।  
  
मनसः परिशुद्धये मनस्वी  
सघृतेनापि पयोन्धसा सितेन ॥ २१.१२ ॥   
  

द्वादशाक्षरजपं तु सार्चनं  
  
यो भजेत्सुनियतो दिने दिने।  
  
ऐहिकं समुपलभ्य वाञ्छितं  
प्रेत्य याति पदमक्षयं हरेः ॥ २१.१३ ॥   
  

अथ प्रवक्ष्यामि सुदर्शनस्य  
  
विधिं मनोज्ञं ग्रहतेजपादैः।  
  
यत्सिद्धितः सिद्धिमवाप्य रम्यां  
सिद्धा मुनीन्द्रा अपि सद्य एव ॥ २१.१४ ॥   
  

अन्त्यतुरीयतदादिक  
  
भृगुदहनानन्तवह्निवर्मास्त्रैः।  
  
तारादिर्मनुरुक्तः  
स्यादभिमतसिद्धिदो रथाङ्गाख्यः ॥ २१.१५ ॥   
  

ऋषिरस्याहिर्बुध्न्य  
  
श्छन्दोऽनुष्टुप्चं देवता विष्णुः।  
  
चक्रपदैराविसुधी  
सज्वालाद्यैः शिरोन्वितैरङ्गम् ॥ २१.१६ ॥   
  

ऐन्द्रीं समारभ्य दिशं त्वधस्ता  
  
दन्तं समुक्त्वा क्रमशो दशानाम्।  
  
चक्रेण बध्नामि नमस्तथोक्त्वा  
चक्राय शीर्षं च दिशां प्रबन्धः ॥ २१.१७ ॥   
  

त्रैलोक्यं रक्ष रक्षेति हुंफट्स्वाहेति चोदितः।  
तारादिकोऽयं मन्त्रः स्यादग्निप्राकारसंज्ञकः ॥ २१.१८ ॥   
  

तारं तु मूर्ध्न्यथ सितारुणकृष्णवर्णं  
  
मध्ये भ्रुवोश्च समथो वदने हकारम्।  
  
हृद्गुह्यजानुपदसंधिषु चावशिष्टा(?)  
न्वर्णान्न्यसेदिति तनौ पुनरग्निवर्णान् ॥ २१.१९ ॥   
  

अव्याद्भास्करसप्रभाभिरखिला भाभिर्दिशो भासय  
  
न्भीमाक्षः क्षरदट्टहासविकसद्दंष्ट्राग्रदीप्ताननः।  
  
दोर्भिश्चक्रदरौ गदाब्जमुसलास्त्रासींश्च पाशाङ्कुशौ  
बिभ्रत्पिङ्गशिरोरुहोऽथ भवतश्चक्राभिधानो हरिः ॥ २१.२० ॥   
  

प्रोक्त्वा सुदर्शनायेति विद्महेऽन्ते महापदम्।  
ज्वालाय धीमहे चोक्त्वा तन्नश्चक्रः प्रचोदयात् ॥ २१.२१ ॥   
  

सौदर्शनीयं गायत्री जप्तव्या जप्तुमिच्छता।  
सांनिध्यकारिणीं मुद्रां दर्शयेदनया सुधीः ॥ २१.२२ ॥   
  

नमो भगवते प्रोक्त्वा महासुदर्शनाय च।  
महाचक्राय च तथा महाज्वालाय चेत्यथ ॥ २१.२३ ॥   
  

दीप्तिरूपाय चेत्युक्त्वा सर्वतो रक्ष रक्ष माम्।  
  
महाबलाय स्वाहेति प्रोक्तस्तारादिको मनुः।  
रक्षाकरः प्रसिद्धोऽयं क्रियमाणेषु कर्मसु ॥ २१.२४ ॥   
  

षट्कोणान्तःस्थतारं विवरलिखितमन्त्राक्षरं सिद्धिराज  
  
त्स्वाङ्गं बाह्ये कलाकेसरमुदरगताष्टाक्षरं चाष्टपत्रम्।  
  
पद्मं वर्णैर्विराजद्विकृतिदललसत्षोडशार्णं त्रिवीतं  
व्योमान्त्यार्णं स्वनाम्ना विरचितगुणपाशाङ्कुशं चक्रयन्त्रम् ॥ २१.२५ ॥   
  

प्रणवहृद्भगवद्युतङे महा  
  
दिकरथाङ्गचतुर्थिहुमस्त्रकैः।  
  
निगदितस्त्विह षोडशवर्णको  
मनुवरो मुनिभिर्विहितादरः ॥ २१.२६ ॥   
  

क्वाथैः पयोभूरुहचर्मसिद्धै  
  
र्दुग्धेन गव्यैरपि पञ्चभिर्वा।  
  
मूत्रैः पशोर्वा प्रतिपूर्य कुम्भं  
समर्चयेच्चक्रहरिं यथावत् ॥ २१.२७ ॥   
  

अङ्गैः प्रथमावृतिरपि  
  
पूज्या चक्रादिभिर्द्वितीया च।  
  
लक्ष्म्यादिभिस्तृतीया  
क्रमात्तथेन्द्रादिभिश्चतुर्थी स्यात् ॥ २१.२८ ॥   
  

चक्रशङ्खगदापद्ममुसला धनुरेव च।  
पाशाङ्कुशौ पीतरक्तसितश्यामा द्विजस्त्विमाः ॥ २१.२९ ॥   
  

लक्ष्मीः सरस्वती चाथ रतिः प्रीत्याह्वया तथा।  
कीर्त्तिः कान्तिस्तुष्टिपुष्टी क्रमेणैव तु शक्तयः ॥ २१.३० ॥   
  

संपूज्य चैवं विधिना हरिं तु  
  
शिष्यं गुरुः प्रीततमोऽभिषिञ्चेत्।  
  
भक्त्या स्वशक्त्या विभवैर्द्विजाती  
न्संतर्प्य भूयो गुरुणानुशिष्टः ॥ २१.३१ ॥   
  

एकाग्रचित्तो रविलक्षसंख्यं  
  
जपेन्मनुं नित्यकृताभिपूजः।  
  
तावत्सहस्रं किल सर्षपाश्च  
बिल्वाज्यदौग्धानि जुहोतु सम्यक् ॥ २१.३२ ॥   
  

समुद्रतीरेऽप्यथ वाद्रिश्रृङ्गे  
  
समुद्रगानां सरितां च तीरे।  
  
जपेद्विविक्ते निज एव गेहे  
विष्णोर्गृहे वा पुरुषो मनस्वी ॥ २१.३३ ॥   
  

यथोक्तसंख्यं विधिवत्प्रजप्ते  
  
मन्त्रे यथोक्तैश्च हुते हुताशे।  
  
द्रव्यैरथ स्वार्थपरार्थहेतोः  
कुर्यात्प्रयोगान्विधिना यथावत् ॥ २१.३४ ॥   
  

पीताभा कर्णिका स्यादरुणतरमरं श्यामलं चान्तरालं  
  
नेमि श्वेतं च बाह्ये विरचितशितिरेखाकुलं पार्थिवान्तम्।  
  
चक्रद्वन्द्वं लिखित्वा विशदमतिरथो सौम्ययाम्यं च मन्त्री  
कुम्भं संपूर्य सौम्ये प्ररचयतु तथा दक्षिणे होमकर्म ॥ २१.३५ ॥   
  

षड्विंशच्छतसंमितैरथ घृतापामार्गजेध्माक्षतैः  
  
सद्राजीतिलपायसैश्च सकलैर्द्रव्यैर्घृतान्तैः क्रमात्।  
  
हुत्वा तद्धुतशिष्टमत्र विधिवत्क्षिप्त्वा प्रतिद्रव्यकं  
प्रस्थार्धान्नकृतं च पिण्डममलं कुम्भोदके मन्त्रवित् ॥ २१.३६ ॥   
  

संस्थाप्य दक्षिणस्यां  
  
साध्यं कुम्भेन तेन नीराज्य।  
  
तमथ घटं सद्रव्यं  
बहिरारादष्टमे क्षिपेद्राशौ ॥ २१.३७ ॥   
  

अग्न्यादिकमपि सर्वं  
  
क्षिपेदथ घटस्य दक्षिणे भागे।  
  
हुतशिष्टान्नेन बलिं  
मन्त्रेणानेन मन्त्रवित्कुर्यात् ॥ २१.३८ ॥   
  

हृदयान्ते विष्णुपदं  
  
प्रोक्त्वाथ गणेभ्य उच्चरेत्सर्वम्।  
  
शान्तिकरेभ्यश्च बलिं  
गृह्णन्त्विति शान्तये नमोन्तं स्यात् ॥ २१.३९ ॥   
  

ज्वरादिकां रोगपरम्परां वा  
  
विस्मृत्यपस्मारभवां रुजं वा।  
  
रक्षःपिशाचग्रहवैकृतं वा  
विधिस्त्वयं मङ्क्षु हरेद्विकारम् ॥ २१.४० ॥   
  

पालाशैर्वा स्तनज  
  
द्रुमजैर्वा पञ्जरे कृते फलकैः।  
  
संपूर्य पञ्चगव्यै  
स्तत्र तु संस्थाप्य शुद्धमपि गदिनम् ॥ २१.४१ ॥   
  

पूर्वोद्दिष्टैर्दिक्ष्वपि  
  
सजपं जुहुयुः पृथग्द्विजा वशिनः।  
  
द्रव्यैः स दक्षिणान्ता  
नभ्यर्च्य विमुच्यते रुजो जन्तुः ॥ २१.४२ ॥   
  

विप्रक्षीरद्रुमत्वङ्गलयजपुरकाश्मीरकुष्ठत्रियामा  
  
बिल्वापामार्गराजीतिलतुलसियुगक्रान्तिदूर्वायवार्कैः।  
  
लक्ष्मीदेवीकुशागोमयकमलवचारोचनापञ्चगव्यैः  
सिद्धेऽग्नौ कुम्भसिद्धं मनुजपमहितं भस्म सर्वार्थदायि ॥ २१.४३ ॥   
  

लक्ष्म्यायुष्करमतुलं पिशाचभूता  
  
पस्मारादिकमचिरेण नाशयेच्च।  
  
क्षुद्रादीनपि विविधांस्तथोपसर्गा  
नेतस्मान्न परतरा समस्ति रक्षा ॥ २१.४४ ॥   
  

जुहुयाद्गुग्गुलुगुळिका  
  
सहस्रकं साष्टकं च मन्त्रितमः।  
  
त्रिदिनं चतुर्दिनं वा  
सर्वोपद्रवनिवारणं भवति ॥ २१.४५ ॥   
  

खरमञ्जर्याः समिधा  
  
मयुतं वा मन्त्रवित्तमो जुहुयात्।  
  
ज्वरभूतामयविस्मृ  
त्यपस्मृतीः शमयितुं नियतचित्तः ॥ २१.४६ ॥   
  

आज्याक्तैर्जुहुयाच्छ्रिये सरसिजैर्दूर्वाभिरप्यायुषे  
  
मेधायै द्विजभूरुहैश्च कुमुदैः श्वेतैस्तथा वाससे।  
  
शुद्धाज्यैः पशवेऽप्युदुम्बरभवैः पुत्राय चाश्वत्थजै  
रेकाब्दं विधिवत्सहस्रसमितैरष्टोत्तरं मुक्तये ॥ २१.४७ ॥   
  

चक्रस्य नाभिसंस्थं  
  
कृत्वात्मानं मनुं जपेन्मन्त्री।  
  
स्वयमेकोऽपि न युद्धे  
मर्त्यो बहुभिः पराजितो भवति ॥ २१.४८ ॥   
  

मन्त्री सुनियतचित्त  
  
श्चक्रस्थं भ्रामयेद्धिया ग्रस्तम्।  
  
आविश्य सकलमुक्त्वा  
मुञ्चति दग्धोऽग्निना शुनाभिभुवा ॥ २१.४९ ॥   
  

दीप्तं करालदहनप्रतिमं च चक्रं  
  
यस्य स्मरेच्छिरसि कस्यचिदप्रियस्य।  
  
सप्ताहतोऽस्य दहनप्रतिमो ज्वरः स्या  
त्ित्रंशद्दिनैश्च स परेतपुरं प्रयाति ॥ २१.५० ॥   
  

कलावृतं चाहिपदाभिवेष्टितं  
  
समक्षरं यच्छिरसि स्मरेत्सदा।  
  
दशाहतोऽसौ प्रति चाट्यते रिपु  
र्मृतिं तथा मण्डलतः प्रयाति ॥ २१.५१ ॥   
  

सान्तं वायसवर्णं  
  
शत्रोः शिरसि स्मरेच्च सप्ताहम्।  
  
उच्चाटयति क्षिप्रं  
मारयतोवाधिवोऽस्य नैशित्यात् ॥ २१.५२ ॥   
  

स्रवत्सुधावर्षिणमिन्दुसप्रभं  
  
समुज्ज्वलं यच्छिरसि प्रचिन्तयेत्।  
  
क्षणात्समाप्यायितसर्वविग्रहो  
भवेत्स मर्त्यः सुचिरं च जीवति ॥ २१.५३ ॥   
  

मध्ये तारं तदनु च मनुं वर्णशः कोणषट्के  
  
बाह्ये चाङ्गं लिखतु करके रूप्यके वापि ताम्रे।  
  
पाषाणे वा विधिवदथ जप्याथ संस्थापितं त  
च्चक्रं चोरग्रहरिपुभयध्वंसि रक्षाकरं च ॥ २१.५४ ॥   
  

स्थाने हृषीकेशविदर्भितं च  
  
स्पष्टाक्षरं चाप्यभिजप्तमेतत्।  
  
रक्षां ग्रहादेः सततं विधत्ते  
यन्त्रं सुक्लृप्तं च मनुत्रयेण ॥ २१.५५ ॥   
  

अष्टाक्षरान्तरितपादचतुष्ककोष्ठं  
  
कोष्ठत्रयालिखितसाध्यसुदर्शनं च।  
  
रेखाभिरप्युभयतः श्रुतिशः प्रबद्धं  
तत्सप्तकोष्ठमिति यन्त्रमिदं प्रशस्तम् ॥ २१.५६ ॥   
  

भूर्जे वा क्षौमपट्टे तनुमसृणतरे कर्पठे वास्य यन्त्रं  
  
मन्त्री सम्यग्लिखित्वा पुनरपि गुलिकीकृत्य लाक्षाभिवीतम्।  
  
कृत्वा भस्मादिहोमप्रविहितघृतसंपातपातात्तशक्तिं  
जप्तं सम्यङ्निदध्यात्प्रतिशममुपयान्त्येव सर्वे विकाराः ॥ २१.५७ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे एकविंशः पटलः ॥   
  
