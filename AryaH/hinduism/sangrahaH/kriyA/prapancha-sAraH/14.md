+++
title = "१४"

+++


अथ कथयिष्ये मन्त्रं  
  
चतुरक्षरसंज्ञकं समासेन।  
  
प्रणवो भुवनाधीशो  
दण्डिखमस्यादिको विसर्गान्तः ॥ १४.१ ॥   
  

ऋषिरस्याजश्छन्दो  
  
गायत्रं देवता च भुवनेशी।  
  
अङ्गानि षट् क्रमेण  
प्रोक्तानि प्रणवशक्तिबीजाभ्याम् ॥ १४.२ ॥   
  

भास्वद्रत्नौघमौलिस्फुरदमृतरुचो रञ्जयच्चारु रेखां  
  
सम्यक्संतप्तकार्तस्वरकमलजपाभासुराभिः प्रभाभिः।  
  
विश्वाकाशावकाशं ज्वलयदशिशिरं धर्तृ पाशाङ्कुशेष्टा  
भीतीनां भङ्गितुङ्गस्तनमवतु जगन्मातुरार्कं वपुर्वः ॥ १४.३ ॥   
  

संदीक्षितोऽथ प्रजपेच्च मन्त्रं  
  
मन्त्री पुनर्लक्षचतुष्कमेनम्।  
  
पुष्पैस्तदन्ते द्विजवृक्षजातैः  
स्वादुप्लुतैर्वा जुहुयात्सरोजैः ॥ १४.४ ॥   
  

मनोरथार्कात्मतया त्वनेन  
  
प्रवर्त्यतेऽर्घ्येपहिता प्रपूजा।  
  
समे सुमृष्टे रचयेद्विविक्ते  
शुद्धे तले स्थण्डिलमङ्गणस्य ॥ १४.५ ॥   
  

प्रयजेदथ प्रभूतां  
  
विमलां साराह्वयां समाराध्याम्।  
  
परमसुखामग्न्यादि  
ष्वश्रिषु मध्ये च पीठक्लृप्तेः प्राक् ॥ १४.६ ॥   
  

ह्रस्वत्रयक्लीबवियोजिताभिः  
  
क्रमात्कृशान्विन्दुयुताभिरज्भिः।  
  
सहाभिपूज्या नव शक्तयः स्युः  
प्रोद्योतनाः प्राज्यतरप्रभावाः ॥ १४.७ ॥   
  

दीप्ता सूक्ष्मा जया भद्रा विभूतिर्विमला तथा।  
अमोघा विद्युता चैव नवमी सर्वतोमुखी ॥ १४.८ ॥   
  

ब्रह्माविष्णुशिवात्मकं  
  
समीर्य सौराय योगपीठाय।  
  
प्रोक्त्वेति नतिमपि पुनः  
समापयेत्पीठमन्त्रमहिमरुचेः ॥ १४.९ ॥   
  

आवाह्य हार्ल्लेखिकमर्कमर्घ्य  
  
पाद्याचमाद्यैर्मधुपर्कयुक्तैः।  
  
प्रपूजयेदावरणैः समस्त  
संपत्त्यवाप्त्यै तदधीनचेताः ॥ १४.१० ॥   
  

हृल्लेखाद्याः पञ्च च  
  
यष्ट्वाङ्गैस्तदनु मातृभिः पश्चात्।  
  
ओंकाराद्यैराशा  
पालैरभ्यर्चयेत्क्रमान्मन्त्री ॥ १४.११ ॥   
  

प्रतिपूज्य शक्तिमिति तत्र पुरः  
  
प्रणिधाय ताम्ररचितं चषकम्।  
  
प्रजपन्मनुं प्रतिगतक्रमतः  
प्रतिपूरयेत्सुविमलैः सलिलैः ॥ १४.१२ ॥   
  

अक्षतकुशयवदूर्वा  
  
तिलसर्षपकुसुमचन्दनोपेतैः।  
  
प्रस्थग्राह्यच्छिद्रं  
स्वैक्यं संभावयन्समाहितधीः ॥ १४.१३ ॥   
  

इष्ट्वा दिनेशमथ पीठगतं तथैव  
  
व्योमस्थितं परिवृतावरणं विलोक्य।  
  
अष्टोत्तरं शतमथ प्रजपेन्मनुं तं  
पूर्वोत्तरं निजकरेण पिधाय पात्रम् ॥ १४.१४ ॥   
  

भूयोऽभ्यर्च्य सुधामयं जलमथो तद्गन्धपुष्पादिभि  
  
र्जानुभ्यामवनिं गतश्चषकमप्यामस्तकं प्रोद्धरन्।  
  
दद्यान्मण्डलबद्धदृष्टिहृदयो भक्त्यार्घ्यमोजोबल  
ज्योतिर्दीप्तियशोधृतिस्मृतिकरं लक्ष्मीप्रदं भास्वते ॥ १४.१५ ॥   
  

अथ कृतपुष्पाञ्जलिरपि  
  
पुनरष्टशतं जपेन्मनुं मन्त्री।  
  
यावद्रश्मिषु भानो  
र्व्याप्नोत्यम्भः सुधामयं तदपि ॥ १४.१६ ॥   
  

अमृतमयजलावसिक्तगात्रो  
  
दिनपतिरप्यमृतत्वमातनोति।  
  
धनविभवसुदारमित्रपुत्रं  
पशुगणजुष्टमनन्तभोगयोगि ॥ १४.१७ ॥   
  

तस्मादिनाय दिनशो ददताद्दिनादौ  
  
दैन्यापनोदितनवे दिनवल्लभाय।  
  
अर्घ्यं समग्रविभवस्त्वथ वार्कवारे  
पारं स गच्छति भवाह्वयवारिराशेः ॥ १४.१८ ॥   
  

अनुदिनमर्चयितव्यः  
  
पुंसा विधिनामुनाथ वा रवये।  
  
दद्यादर्घ्यद्वयमपि  
कुर्याद्वा वाञ्छितार्थसमवाप्त्यै ॥ १४.१९ ॥   
  

एकीकृत्य समस्तवस्त्वनुगतानादित्यचन्द्रानला  
  
न्वेदाद्येन गुणात्मकेन सगुणानाकृष्य हृल्लेखया।  
  
सर्वं तत्प्रतिमथ्य तावपि समावष्टभ्य हंसात्मना  
नित्यं शुद्धमनन्यमक्षरपदं मन्त्री भवेद्योगतः ॥ १४.२० ॥   
  

अथ वदाम्यजपामनुमुत्तमं  
  
सकलसंसृतियापनसाधनम्।  
  
दुरितरोगविषापहरं नृणा  
मिह परत्र च वाञ्छितसिद्धिदम् ॥ १४.२१ ॥   
  

विष्णुपदं ससुधाकरखण्डं  
  
चन्द्रयुगावधिकं वतुरीयम्।  
  
क्षेत्रविदो मनुरेष समुक्तो  
यं प्रजपत्यपि संततमात्मा ॥ १४.२२ ॥   
  

ऋष्याद्या ब्रह्मदैव्यादिगायत्रीपरमात्मकः।  
हंसाक्लीबकलादीर्घयुजाङ्गानि समाचरेत् ॥ १४.२३ ॥   
  

अरुणकनकवर्णं पद्मसंस्थं च गौरी(?)  
  
हरनियमितचिह्नं सौम्य तानूनपातम्।  
  
भवतु भवदभीष्टावाप्तये पाशाटङ्का  
भयवरदविचित्रं रूपमर्धाम्बिकेशम् ॥ १४.२४ ॥   
  

प्रजपेद्द्वादशलक्षं  
  
मनुमिममाज्यान्वितैश्च दौग्धान्नैः।  
  
तावत्सहस्रमानं  
जुहुयात्सौरे समर्चनापीठे ॥ १४.२५ ॥   
  

निक्षिप्य कलमस्मि  
  
न्पूर्वोक्तानामपामथैकेन।  
  
आपूर्य चोपचर्य च  
विद्वानङ्गैः प्रपूजयेत्पूर्वम् ॥ १४.२६ ॥   
  

ऋतवसुवरनरसंज्ञा  
  
स्तथर्तवो बद्रिपूर्विकाजान्ताः।  
  
आशोपाशास्थेया  
स्ततो दिशापास्ततश्च वज्राद्याः ॥ १४.२७ ॥   
  

इति परिपूज्य च कलशं  
  
पुनरभिषिच्याथ नियमितोऽर्घ्यमपि।  
  
दद्यादिनाय चैहिक  
पारत्रिकसिद्धये चिरं मन्त्री ॥ १४.२८ ॥   
  

इन्दुद्वयोदितसुधारसपूर्णसार्ण  
  
संबद्धबिन्दुसुसमेधितमादिबीजम्।  
  
संचिन्त्य यो मनुमिमं भजते मनस्वी  
स्वात्मैक्यतोऽथ दुरितैः परिमुच्यतेऽसौ ॥ १४.२९ ॥   
  

व्योमानुगेन च सुधाम्बुमुचा सुदामा  
  
प्रद्योतमानसविनिःसृतशीतरुग्भ्याम्।  
  
आबाधिता दहनचन्द्रलसन्महोभ्यां  
रोगापमृत्युविषदाहरुजः प्रयान्ति ॥ १४.३० ॥   
  

हंसाण्डाकाररूपं स्रुतपरमसुधं मूर्ध्नि चन्द्रं ज्वलन्तं  
  
नीत्वा सौषुम्नमार्गं निशितमतिरथ व्याप्तदेहोपगात्रम्।  
  
स्मृत्वा संजप्य मन्त्रं पलितविषशिरोरुग्ज्वरोन्मादभूता  
पस्मारादींश्च मन्त्री हरति दुरितदौर्भाग्यदारिद्र्यदोषैः ॥ १४.३१ ॥   
  

विधाय लिपिपङ्कजं मनुयुतोल्लसत्कर्णिकं  
  
निधाय घटमत्र पूरयतु वारिणा तन्मुखम्।  
  
विधाय शशिनात्ममन्त्रयुतवामदोष्णा पुनः  
सुधायितरसैः स्वसाध्यमभिषेचयेत्तज्जलैः ॥ १४.३२ ॥   
  

नारी नरो वा विधिनाभिषिक्तो  
  
मन्त्रेण तेनेति विषद्वयोढैः।  
  
रोगैस्तदाधिप्रभवैर्वियुक्त  
श्चिराय जीवेत्करणैः सुशुद्धैः ॥ १४.३३ ॥   
  

करेण तेनैव जलाभिपूर्णं  
  
प्रजप्य मन्त्री करकं पिधाय।  
  
सुधायितैस्तैर्विषिणं निषिञ्चे  
द्विषं निहन्यादपि कालकूटम् ॥ १४.३४ ॥   
  

गदितं निजपाणितलं विषिणः  
  
शिरसि प्रविधाय जलैः शितधीः।  
  
अचिरात्प्रतिमोचयते विषतो  
मतिमानथ तक्षकदष्टमपि ॥ १४.३५ ॥   
  

इत्यजपामन्त्रविधिः  
  
संप्रोक्तः संग्रहेण मन्त्रिवराः।  
  
यं प्राप्य सकलवसुसुख  
धर्मयशोभुक्तिमुक्तिभाजः स्युः ॥ १४.३६ ॥   
  

अरुणा शिखिदीर्घयुता  
  
हृलेखा श्वेतया युतानन्ता।  
  
प्रोक्तः प्रयोजनानां  
तिलकस्तु यथार्थवाचको मन्त्रः ॥ १४.३७ ॥   
  

गुह्यादाचरणतलं  
  
कण्ठादागुह्यमागलं कान्तान्।  
  
विन्यस्य मन्त्रबीजा  
न्क्रमेण मन्त्री करोतु चाङ्गानि ॥ १४.३८ ॥   
  

मन्त्रस्य मध्यमनुना  
  
दीर्घयुजाङ्गानि चेह कथितानि।  
  
ध्यायेत्पुनरहिमकरं  
मन्त्री निजवाञ्छितार्थलाभाय ॥ १४.३९ ॥   
  

अरुणसरोरुहसंस्थ  
  
स्त्रिदृगरुणोऽरुणसरोजयुगलधरः।  
  
कलिताभयवरदो द्युति  
बिम्बोऽमितभूषणस्त्विनोऽवतु वः ॥ १४.४० ॥   
  

कृतसंदीक्षो मन्त्री  
  
दिनकरलक्षं जपेन्मनुं जुहुयात्।  
  
तावत्सहस्रमन्नैः  
सघृतैर्मधुराप्लुतैस्तिलैरथ वा ॥ १४.४१ ॥   
  

प्रागभिहितेन विधिना  
  
पीठाद्यं प्रतिविधाय तत्र पुनः।  
  
विन्यस्य कलशमस्मि  
न्प्रपूजयेत्तरणिमपि च सावरणम् ॥ १४.४२ ॥   
  

अङ्गैः प्रथमावरणं  
  
ग्रहैर्द्वितीयं तृतीयमाशेशैः।  
  
मुख्यतरगन्धसुमनो  
धूपाद्यैरात्तभक्तिनम्रमनाः ॥ १४.४३ ॥   
  

प्रागादिदिशासंस्थाः  
  
शशिबुधगुरुभार्गवाः क्रमेण स्युः।  
  
आग्नेयादिष्वश्रिषु  
धरणिजमन्दाहिकेतवः पूज्याः ॥ १४.४४ ॥   
  

शुभ्रसितपीतशुक्ला  
  
रक्तासितधूम्रकृष्णकाः क्रमशः।  
  
चन्द्राद्याः केत्वन्ता  
वामोरुन्यस्तवामकरलसिताः ॥ १४.४५ ॥   
  

अपरकराभयमुद्रा  
  
विकृतमुखोऽहिः कराहिताञ्जलियुक्।  
  
दंष्ट्रोग्रास्यो मन्दः  
सुवर्णसदृशांशुकादिभूषश्च ॥ १४.४६ ॥   
  

संपूज्यैवं विधिना  
  
विधिवद्गोरोचनादिभिर्द्रव्यैः।  
  
दद्यादर्घ्यं रवये  
मन्त्री निजवाञ्छितार्थलाभाय ॥ १४.४७ ॥   
  

गोरोचनास्रतिलवैणवराजिरक्त  
  
शीताख्यशालिकरवीरजपाकुशाग्रान्।  
  
श्यामाकतण्डुलयुतांश्च यथाप्रलाभा  
न्संयोज्य भक्तिभरतोऽर्घ्यविधिर्विधेयः ॥ १४.४८ ॥   
  

कृत्वा मण्डलमष्टपत्रलसितं तत्कर्णिकायां तथा  
  
पत्राग्रेषु निधाय कुम्भनवकं तत्पूरयित्वा जलैः।  
  
आवाह्य क्रमशो ग्रहान्नव समाराध्याभिषेकक्रियां  
कुर्याद्यो ग्रहवैकृतादि विलयं यान्त्यस्य लक्ष्मीर्भवेत् ॥ १४.४९ ॥   
  

गृहपरिमितमिष्ट्वा पूर्वक्लृप्त्या दिनेशं  
  
प्रतिजुहुत निजर्क्षे वैकृते वा ग्रहाणाम्।  
  
शुभमतिरुपरागे चन्द्रभान्वोः स्वभे वा  
रिपुनृपजभये वा घोररूपे गदे वा ॥ १४.५० ॥   
  

अर्कद्विजाङ्घ्रिपमयूरकपिप्पलाश्च  
  
सोदुम्बराः खदिरशम्यभिधाः सदूर्वाः।  
  
दर्भाह्वयाश्च समिधोऽष्टशतं क्रमेण  
सव्याहृतीनि घृतहव्यघृतानि होमः ॥ १४.५१ ॥   
  

सोमादीनां दिशि दिशि समाधाय वह्निं यथाव  
  
द्धोमे सम्यक्कृतवति मुदं यान्ति सर्वे ग्रहाश्च।  
  
युद्धे सम्यग्जयमपि रुजः शान्तिमायुश्च दीर्घं  
कृत्वा शान्तिं व्रजति पुनेरकत्र वा सर्वहोमः ॥ १४.५२ ॥   
  

अमुना विधिना हुतार्चनाद्यैः  
  
प्रभजेद्यो दिनशो नरो दिनेशम्।  
  
मणिभिः स धनैश्च धान्यवर्यैः  
परिपूर्णावसथो भवेच्चिराय ॥ १४.५३ ॥   
  

त्यद्यन्त आर्यसूर्यर्णा मेधारेचिकया गुणः।  
व्यत्ययोऽष्टाक्षरः प्रोक्तः सौरः सर्वार्थसाधकः ॥ १४.५४ ॥   
  

देवभाग ऋषिः प्रोक्तो गायत्री च्छन्द उच्यते।  
आदित्यो देवता चास्य कथ्यन्तेऽङ्गान्यतो मनोः ॥ १४.५५ ॥   
  

सत्यब्रह्माविष्णुरुद्रैः साग्निभिः सर्वसंयुतैः।  
तेजोज्वालामणिं हुंफट्स्वाहान्तैरङ्गमाचरेत् ॥ १४.५६ ॥   
  

आदित्यं रविभानू  
  
भास्करसूर्यौ न्यसेत्स्वरैर्लघुभिः।  
  
सशिरोमुखहृद्गुह्यक  
चरणेषु क्रमश एव मन्त्रितमः ॥ १४.५७ ॥   
  

सशिरोमुखगलहृदयो  
  
दरनाभिशिवाङ्घ्रिषु प्रविन्यस्येत्।  
  
प्रणवाद्यैरष्टार्णैः  
क्रमेण सोऽयं तदक्षरन्यासः ॥ १४.५८ ॥   
  

अरुणोरुणपङ्कजे निषण्णः  
  
कमलेऽभीतिवरौ करैर्दधानः।  
  
स्वरुचाहितमण्डलस्त्रिणेत्रो  
रविराकल्पशताकुलोऽवताद्वः ॥ १४.५९ ॥   
  

संदीक्षितस्तु मन्त्री  
  
मन्त्रं प्रजपेत्तु वर्णलक्षं तम्।  
  
जुहुयात्ित्रमधुरसिक्तै  
र्दुग्धतरुसमिद्वरैर्वसुसहस्रम् ॥ १४.६० ॥   
  

अथ वा सघृतैरन्नैः  
  
समर्चयेन्नित्यशोऽर्घ्यमपि दद्यात्।  
  
पूर्वोक्त एव पीठे  
कुम्भं प्रणिधाय साधु संपूर्य ॥ १४.६१ ॥   
  

शुद्धाद्भिररुणवासो  
  
युगेन संवेष्ट्य पूजयेत्क्रमशः।  
  
अङ्गावृतैः परस्ता  
दादित्याद्यैरुषादिशक्तियुतैः ॥ १४.६२ ॥   
  

मातृभिररुणान्ताभि  
  
र्ग्रहैः सुरैश्चान्तसूर्यपरिषद्भिः।  
  
सोषा सप्रज्ञा च  
प्रभा च संध्या च शक्तयः प्रोक्ताः ॥ १४.६३ ॥   
  

  
  
संपूज्यैवं दिनेशं पटुमतिरथ जप्त्वा च हुत्वाभिषेकं  
  
कृत्वा दत्तेन संख्यां वसुमपि गुरवे सांशुकं भोजयेच्च।  
  
विप्रानादित्यसंख्यानिति विदितमनुं नित्यशोऽर्घ्यं च दद्या  
द्वारे वा भास्करीये शुभतरचरितो वल्लभाय ग्रहाणाम् ॥ १४.६४ ॥   
  

इतीह दिनकृन्मनुं भजति नित्यशो भक्तिमा  
  
न्य एष निचितेन्दिरो भवति नीरुजो वत्सरात्।  
  
समस्तदुरितापमृत्युरिपुभूतपीडादिका  
नपास्य सुसुखी च जीवति परं च भूयात्पदम् ॥ १४.६५ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे चतुर्दशः पटलः ॥   
  
