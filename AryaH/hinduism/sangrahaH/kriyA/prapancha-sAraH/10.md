+++
title = "१०"

+++


अथ वक्ष्ये संग्रहतो  
  
द्वादशगुणिताख्यमद्य यन्त्रवरम्।  
  
संपूज्य येन शक्तिं  
भुक्तेर्मुक्तेर्व्रजेन्नरोऽनुभवम् ॥ १०.१ ॥   
  

व्याहृत्यावीतशक्तिज्वलनपुरयुगद्वन्द्वसंध्युत्थशक्त्या  
  
वीतं कोणात्तदुर्बीजकमनु च कपोलात्तगायत्रिमन्त्रम्।  
  
आग्नेयावीतमर्णैर्वृतमनुविगतैर्भूपुराभ्यां च रन्ध्रे  
क्ष्त्रौंचिन्तारत्नकं द्वादशगुणितमिदं यन्त्रमिष्टार्थदायि ॥ १०.२ ॥   
  

पूर्वोक्तमानक्लृप्त्या  
  
मन्त्री त्रितयं विलिख्य वृत्तानाम्।  
  
विलिखेदन्तर्वर्तुल  
मनु शक्तिं स्पष्टबिन्दुनिष्ठानाम् ॥ १०.३ ॥   
  

द्वादशमध्यमवर्तुल  
  
रेखा बहिरालिखेच्च शक्तीनाम्।  
  
हरियमवरुणधनाधिप  
दिक्षु द्वे द्वे च ताः क्रमेण स्युः ॥ १०.४ ॥   
  

ईशाग्निनिऋतिमरुतां  
  
दिक्ष्वेकैकं विलिख्य भूयश्च।  
  
बीजान्तरालनिर्गत  
शूलाङ्कितकोणषट्कयुगमग्नेः ॥ १०.५ ॥   
  

मण्डलयुगयुगलं स्या  
  
दस्पृशदान्तरितवर्तुलं विशदम्।  
  
शक्तिं प्रवेष्टयेच्च  
प्रतिलोमव्याहृतीभिरन्तःस्थाम् ॥ १०.६ ॥   
  

रविकोणेषु दुरन्तां  
  
मायां विलिखेदथाग्रबिन्दुमतीम्।  
  
एकैकान्तरितास्ताः  
परस्परं शक्तयश्च संबध्युः ॥ १०.७ ॥   
  

गायत्रीं प्रतिलोमतः प्रविलिखेदग्नेः कपोलं बहि  
  
र्द्वे द्वे चैव लिपी बहिश्च रचयेद्भूयस्तथा त्रिष्टुभम्।  
  
वर्णान्प्रानुगतांश्च भूपुरयुगे सिंहाख्यचिन्तामणिं  
लिख्याद्यन्त्रमशेषदुःखशमनायोक्तं पुरा देशिकैः ॥ १०.८ ॥   
  

  
बहिरपि षोडशपत्रं  
  
वृत्तविचित्रं च राशिवीथियुतम्।  
  
रचयेन्मण्डलमेवं  
पुनर्यथोक्तं निधापयेत्कलशम् ॥ १०.९ ॥   
  

आदावङ्गावरणमनु हृल्लेखिकाद्याश्चतस्रो  
  
ब्रह्माण्याद्याः षोडशविकृतिद्वन्द्वसंख्याक्रमेण।  
  
मार्धं भूयश्चतसृभिरथो षष्टिभिर्लोकपालै  
र्वज्राद्यैरष्टममपि समभ्यर्चयेद्भक्तिनम्रः ॥ १०.१० ॥   
  

कराली विकराली च उमा देवी सरस्वती।  
दुर्गा शची उषा लक्ष्मीः श्रुतिः स्मृतिधृती तथा ॥ १०.११ ॥   
  

श्रद्धा मेधा मतिः कान्तिरार्या षोडश शक्तयः।  
विद्याह्रीपुष्टयः प्रज्ञा सिनीवाली कुहूस्तथा ॥ १०.१२ ॥   
  

रुद्रवीर्या प्रभानन्दा पोषणी ऋद्धिदा शुभा।  
कालरात्री महारात्री भद्रकाली कपालिनी ॥ १०.१३ ॥   
  

विकृतिर्दण्डिमुण्डिन्यौ सेन्दुखण्डा शिखण्डिनी।  
निसुम्भसुम्भमथनी महिषासुरमर्दिनी ॥ १०.१४ ॥   
  

इन्द्राणी चैव रुद्राणी शंकरार्धशरीरिणी।  
नारी नारायणी चैव त्रिशूलिन्यपि पालिनी ॥ १०.१५ ॥   
  

अम्बिका ह्लादिनी चैव द्वात्रिंशच्छक्तयो मताः।  
पिङ्गलाक्षी विशालाक्षी समृद्धिर्वृद्धिरेव च ॥ १०.१६ ॥   
  

श्रद्धा स्वाहा स्वधाख्या च मायाभिख्या वसुंधरा।  
त्रिलोकधात्री गायत्री सावित्री त्रिदशेश्वरी ॥ १०.१७ ॥   
  

सुरूपा बहुरूपा च स्कन्दमाताच्युतप्रिया।  
विमला सामला चैव अरुणी वारुणी तथा ॥ १०.१८ ॥   
  

प्रकृतिर्विकृतिः सृष्टिः स्थितिः संहृतिरेव च।  
संध्या माता सती हंसा मर्दिका वज्रिका परा ॥ १०.१९ ॥   
  

देवमाता भगवती देवकी कमलासना।  
त्रिमुखीसप्तमुख्यौ च सुरासुरविमर्दिनी ॥ १०.२० ॥   
  

सलम्बोष्ठ्यूर्ध्वकेश्यौ च बहुशिश्ना वृकोदरी।  
रथरेखाह्वया चैव शशिरेखा तथापरा ॥ १०.२१ ॥   
  

पुनर्गगनवेगाख्या वेगा च पवनादिका।  
भूयो भुवनवेगाख्या तथैव मदनातुरा ॥ १०.२२ ॥   
  

अनङ्गानङ्गमदना भूयश्चानङ्गमेखला।  
अनङ्गकुसुमा विश्वरूपासुरभयंकरी ॥ १०.२३ ॥   
  

अक्षोभ्यासत्यवादिन्यौ वज्ररूपा शुचिव्रता।  
वरदा चैव वागीशी चतुःषष्टिः प्रकीर्तिताः ॥ १०.२४ ॥   
  

इष्ट्वा यथोक्तमिति तं कलशं निजं वा  
  
पुत्रं तथाप्तमपि शिष्यमथाभिषिञ्चेत्।  
  
आस्तिक्ययुक्तमथ सत्यरतं वदान्यं  
विप्रप्रियं कुलकरं च नृपोत्तमं वा ॥ १०.२५ ॥   
  

विधानमेतत्सकलार्थसिद्धि  
  
करं परं पावनमिन्दिराढ्यम्।  
  
आयुष्करं वश्यकरं रिपूणां  
प्रध्वंसनं मुक्तिफलप्रदं च ॥ १०.२६ ॥   
  

पाशाङ्कुशमध्यगया  
  
शक्त्याथ जपार्चनाहुतादियुतम्।  
  
वक्ष्ये यन्त्रविधानं  
त्रैलोक्यप्राभृतायमानमिदम् ॥ १०.२७ ॥   
  

अष्टाशात्तार्गलाविर्हगलयवरगाच्पूर्वपाश्चात्त्यषट्कं  
  
कोष्ठोद्यत्साङ्गसाष्टाक्षरयुगयुगलाष्टाक्षराख्यं बहिश्च।  
  
मायोपेतात्मयुग्मस्वरमिलितलसत्केसरं साष्टपत्रं  
पद्मं तन्मध्यवर्तित्रितयपरिलसत्पाशशक्त्यङ्कुशार्णम् ॥ १०.२८ ॥   
  

पाशाङ्कुशावृतमनुप्रतिलोमगैश्च  
  
वर्णैः सरोजपुटितेन घटेन चापि।  
  
आवीतमिष्टफलभद्रघटं तदेत  
द्यन्त्रोत्तमं भुवि घटार्गलनामधेयम् ॥ १०.२९ ॥   
  

प्राक्प्रत्यगर्गले हल  
  
मथ पुनराग्नेयमारुते च हयम्।  
  
दक्षोत्तरे हवार्णं  
नैःऋतशैवे हरं द्विपङ्क्ति लिखेत् ॥ १०.३० ॥   
  

विलिखेच्च कर्णिकायां  
  
पाशाङ्कुशसाध्यसंयुतां शक्तिम्।  
  
अभ्यन्तराष्टकोष्ठे  
ष्वङ्गान्यवशेषितेषु चाष्टार्णौ ॥ १०.३१ ॥   
  

कोष्ठेषु षोडशस्वथ  
  
षोडशवर्णं तथा मनुं मन्त्री।  
  
पद्मस्य केसरेष्वथ  
युगस्वरात्मान्वितां तथा मायाम् ॥ १०.३२ ॥   
  

एकैकेषु दलेषु  
  
त्रिशस्त्रिशः कर्णिकागतान्वर्णान्।  
  
पाशाङ्कुशबीजाभ्यां  
प्रवेष्टयेद्बाह्यतश्च नलिनस्य ॥ १०.३३ ॥   
  

अनुलोमविलोमगतैः  
  
प्रवेष्टयेदक्षरैश्च तद्बाह्ये।  
  
तदनु घटेन सरोज  
स्थितेन तद्वक्त्रकेऽम्बुजं च लिखेत् ॥ १०.३४ ॥   
  

बिन्द्वन्तिका प्रतिष्ठा  
  
संदिष्टा पाशबीजमिति मुनिभिः।  
  
निजभूर्दहनाप्यायिनि  
शशधरखण्डान्वितोऽङ्कुशो भवति ॥ १०.३५ ॥   
  

पाशश्रीशक्तिस्वर  
  
मन्मथशक्तीन्दिराङ्कुशाश्चेति।  
  
एकं कामिनिरञ्जिनि  
ठद्वयमपरं त्विहाष्टवर्णं स्यात् ॥ १०.३६ ॥   
  

अथ गौरि रुद्रदयिते  
  
योगेश्वरि सकवचास्त्रठद्वितयैः।  
  
बीजादिकमिदमुक्तं  
शाक्तेयं षोडशाक्षरं मन्त्रम् ॥ १०.३७ ॥   
  

इति कृतदलसुविभूषित  
  
मतिरुचिरं लोकनयनचित्तहरम्।  
  
कृतोज्ज्वलं मण्डलमपि  
पीठाद्यं पुरेव परिपूज्य ॥ १०.३८ ॥   
  

पूर्वप्रोक्तैः क्वाथै  
  
रेकेनापूर्य पूरयेत्कलशम्।  
  
हृल्लेखाद्यङ्गाख्यौ  
मात्रसुरेशादिकौ च कुलिशादिम् ॥ १०.३९ ॥   
  

एवं संपूज्य देवीं कलशमनुशुभैर्गन्धपुष्पादिकैस्ता  
  
न्दध्याज्यक्षौद्रसिक्तैस्त्रिशतमथ पृथग्दुग्धवीरुत्समिद्भिः।  
  
हुत्वा दत्वा सुवर्णांशुकपशुधरणीर्दक्षिणार्थं द्विजेभ्यः  
संपूज्याचार्यवर्यं वसुभिरमलधीः संयतात्माभिषिञ्चेत् ॥ १०.४० ॥   
  

इति कृतकलशोऽयं सिच्यते येन पुंसा  
  
स भवति कविरेनं नित्यमालिङ्गति श्रीः।  
  
धनदिनरजनीशैस्तुल्यतेजा महिम्ना  
निरुपमचरितोऽसौ देहिनां स्यात्पुरोगः ॥ १०.४१ ॥   
  

जपेच्चतुर्विंशतिलक्षमेवं  
  
सुयन्त्रितो मन्त्रवरं यथावत्।  
  
हविष्यभोजी परिपूर्णसंख्ये  
जपे पुनर्होमविधिर्विधेयः ॥ १०.४२ ॥   
  

पयोद्रुमाणां च समित्सहस्र  
  
षट्कैर्दधिक्षौद्रघृतावसिक्तैः।  
  
तिलैश्च तावज्जुहुयात्पयोक्तै  
र्द्विजोत्तमानभ्यवहारयेच्च ॥ १०.४३ ॥   
  

गुरुमपि परिपूज्य काञ्चनाद्यै  
  
र्जपति च मन्त्रमथो सहस्रमात्रम्।  
  
भजति च दिनशोऽमुमर्चनायां  
विधिविहितं विधिमादरेण भूयः ॥ १०.४४ ॥   
  

संक्षेपतो निगदितो विधिरर्चनायाः  
  
शक्तेरमुं भजतु संसृतिमोचनाय।  
  
कान्त्यै श्रियै च यशसे जनरञ्जनाय  
सिद्ध्यै प्रसिद्धमहसोऽस्य परस्य धाम्नः ॥ १०.४५ ॥   
  

गजमृगमदकाश्मीरै  
  
र्मन्त्रितमः सुरभिरोचनोपेतैः।  
  
विलिखेदलक्तकरसा  
लुलितैर्यन्त्राणि सकलकार्यार्थी ॥ १०.४६ ॥   
  

राज्या पटुसंयुतया  
  
सपाशशक्त्यङ्कुशेन मन्त्रेण।  
  
स्वाद्वक्तयाभिजुह्व  
न्निश्युर्वीशांस्तथोर्वशीं वशयेत् ॥ १०.४७ ॥   
  

एभिर्विधानैर्भुवनेश्वरीं तां  
  
समर्चयित्वाथ जपंश्च मन्त्री।  
  
स्तुत्यानयाभिष्टुवतां समग्र  
प्रीत्यै समस्तार्तिविभञ्जिकायाः ॥ १०.४८ ॥   
  

प्रसीद प्रपञ्चस्वरूपे प्रधाने  
  
प्रकृत्यात्मिके प्राणिनां प्राणसंज्ञे।  
  
प्रणोतुं प्रभो प्रारभे प्राञ्जलिस्त्वां  
प्रकृत्याप्रतर्क्ये प्रकामप्रवृत्ते ॥ १०.४९ ॥   
  

स्तुतिर्वाक्यबद्धा पदात्मैव वाक्यं  
  
पदं त्वक्षरात्माक्षरस्त्वं महेशि।  
  
ध्रुवं त्वां त्वमेवाक्षरैस्त्वन्मयैस्तो  
ष्यसि त्वन्मयी वाक्प्रवृत्तिर्यतः स्यात् ॥ १०.५० ॥   
  

अजाधोक्षजत्रीक्षणाश्चापि रूपं  
  
परं नाभिजानन्ति मायामयं ते।  
  
स्तुवन्तीशि तां त्वाममी स्थूलरूपां  
तदेतावदम्बेह युक्तं ममापि ॥ १०.५१ ॥   
  

नमस्ते समस्तेशि बिन्दुस्वरूपे  
  
नमस्ते रवत्वेन तत्त्वाभिधाने।  
  
नमस्ते महत्त्वं प्रपन्ने प्रधाने  
नमस्ते त्वहंकारतत्त्वस्वरूपे ॥ १०.५२ ॥   
  

नमः शब्दरूपे नमो व्योमरूपे  
  
नमः स्पर्शरूपे नमो वायुरूपे।  
  
नमो रूपतेजोरसांभःस्वरूपे  
नमस्तेऽस्तु गन्धात्मिके भूस्वरूपे ॥ १०.५३ ॥   
  

नमः श्रोत्रचर्माक्षिजिह्वाख्यनासा  
  
सवाक्पाणिपत्पायुसोपस्थरूपे।  
  
मनोबुद्ध्यहंकारचित्तस्वरूपे  
विरूपे नमस्ते विभो विश्वरूपे ॥ १०.५४ ॥   
  

रवित्वेन भूत्वान्तरात्मा दधासि  
  
प्रजाश्चन्द्रमस्त्वेन पुष्णासि भूयः।  
  
दहस्यग्निमूर्तिं वहन्त्याहृतं वा  
महादेवि तेजस्त्रयं त्वत्त एव ॥ १०.५५ ॥   
  

चतुर्वक्त्रयुक्ता लसद्धंसवाहा  
  
रजः संश्रिता ब्रह्मसंज्ञां दधाना।  
  
जगत्सृष्टिकार्यं जगन्मातृभूते  
परं तत्पदं ध्यायसीशि त्वमेव ॥ १०.५६ ॥   
  

विराजत्किरीटा लसच्चक्रशङ्खा  
  
वहन्ती च नारायणाख्यां जगत्सु।  
  
गुणं सत्त्वमास्थाय विश्वस्थितिं यः  
करोतीह सोंशोऽपि देवि त्वमेव ॥ १०.५७ ॥   
  

जटाबद्धचन्द्राहिगङ्गा त्रिणेत्रा  
  
जगत्संहरन्ती च कल्पावसाने।  
  
तमः संश्रिता रुद्रसंज्ञां दधाना  
वहन्ती परश्वक्षमाले विभासि ॥ १०.५८ ॥   
  

सचिन्ताक्षमाला सुधाकुम्भलेखा  
  
धरा त्रीक्षणार्धेन्दुराजत्कपर्दा।  
  
सुशुक्लांशुकाकल्पदेहा सरस्व  
त्यपि त्वन्मयैवेशि वाचामधीशा ॥ १०.५९ ॥   
  

लसच्चक्रशङ्खा चलत्खङ्गभीमा  
  
नदत्सिंहवाहा ज्वलत्तुङ्गमौलिः।  
  
द्रवद्दैत्यवर्गा स्तुवत्सिद्धसंघा  
त्वमेवेशि दुर्गा विसर्गाविहीने ॥ १०.६० ॥   
  

पुरारातिदेहार्धभागो भवानी  
  
गिरीन्द्रात्मजात्वेन यैषा विभासि।  
  
महायोगिवन्द्यां महेशासुनाथा  
महेश्यंबिका तत्त्वतस्त्वन्मयैव ॥ १०.६१ ॥   
  

लसत्कौस्तुभोद्भासिते व्योमनीले  
  
वसन्ती च वक्षःस्थले कैटभारेः।  
  
जगद्वल्लभां सर्वलोकैकनाथां  
श्रियं तां महादेव्यहं त्वामवैमि ॥ १०.६२ ॥   
  

अजाद्रीगुहाब्जाक्षपोत्रीन्द्रकाणां  
  
महाभैरवस्यापि चिह्नं वहन्त्यः।  
  
विभो मातरः सप्ततद्रूपरूपाः  
स्फुरन्त्यस्त्वदंशा महादेवि ताश्च ॥ १०.६३ ॥   
  

समुद्यद्दिवाकृत्सहस्रप्रभासा  
  
सदा संतताशेषविश्वावकाशे।  
  
लसन्मौलिबद्धेन्दुरेखे सपाशा  
ङ्कुशाभीत्यभीष्टात्तहस्ते नमस्ते ॥ १०.६४ ॥   
  

प्रभाकीर्त्तिकान्तीन्दिरारात्रिसंध्या  
  
क्रियाशातमिस्राक्षुधाबुद्धिमेधाः।  
  
स्तुतिर्वाङ् मतिः संनतिः श्रीश्च शक्ति  
स्त्वमेवेशि येऽन्ये च शक्तिप्रभेदाः ॥ १०.६५ ॥   
  

हरे बिन्दुनादैः सशक्त्याख्यशान्तै  
  
र्नमस्तेऽस्तु भेदैः प्रभिन्नैरभिन्ने।  
  
सदा सप्तपाताललोकाचलाब्धि  
ग्रहद्वीपधातुस्वरादिस्वरूपे ॥ १०.६६ ॥   
  

नमस्ते नमस्ते समस्तस्वरूपे  
  
समस्तेषु वस्तुष्वनुस्यूतशक्ते।  
  
अतिस्थूलसूक्ष्मस्वरूपे महेशि  
स्मृते बोधरूपेऽप्यबोधस्वरूपे ॥ १०.६७ ॥   
  

मनोवृत्तिरस्तु स्मृतिस्ते समस्ता  
  
तथा वाक्प्रवृत्तिः स्तुतिः स्यान्महेशि।  
  
शरीरप्रवृत्तिः प्रणामक्रिया स्या  
त्प्रसीद क्षमस्व प्रभो संततं मे ॥ १०.६८ ॥   
  

हृल्लेखाजपविधिमर्चनाविशेषा  
  
नेतांस्तां स्तुतिमपि नित्यमादरेण।  
  
योऽभ्यस्येत्स खलु परां श्रियं च गत्वा  
शुद्धं तद्व्रजति पदं परस्य धाम्नः ॥ १०.६९ ॥   
  

इति हृल्लेखाविहितो  
  
विधिरुक्तः संग्रहेण सकलोऽयम्।  
  
अस्मिन्निष्णातमना  
मन्त्री योगी स एव भोगी च ॥ १०.७० ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे दशमः पटलः ॥   
  
