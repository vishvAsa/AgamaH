+++
title = "३३"

+++


अथ संतानसंसिद्धिसमाकुलितचेतसाम्।  
तदुत्पत्तिकरं यागं प्रवक्ष्ये गृहमेधिनाम् ॥ ३३.१ ॥   
  

न चापुत्रस्य लोकोऽस्ति पितरोऽधः पतन्ति च।  
तस्मात्तु सकलोपायैर्यतेतापत्यसिद्धये ॥ ३३.२ ॥   
  

देवर्षिपितृपूजासु निरतानामभक्तितः।  
गुरुमातृपितृश्राद्धवञ्चकानां च नित्यशः ॥ ३३.३ ॥   
  

अर्थिभ्योऽर्थमदातृ़णां विद्यमानेऽर्थसंचये।  
अदत्त्वैवातिथिभ्योऽन्नं भोक्तृ़णां पापचेतसाम् ॥ ३३.४ ॥   
  

हरिशंकरयोः पादपद्मार्चाविरतात्मनाम्।  
स्वभार्यानिन्दकानां च लोकवेदविरोधिनाम् ॥ ३३.५ ॥   
  

इत्यादिदोषदुष्टानां पापानां गृहमेधिनाम्।  
दुष्प्रतिग्रहदोषाद्वा जायते त्वनपत्यता ॥ ३३.६ ॥   
  

एवमादिकदोषापनोदनी सुतसिद्धिदा।  
अशेषपापहन्त्री च वक्ष्यते यजनक्रिया ॥ ३३.७ ॥   
  

पुत्राप्तये गृहस्थो  
  
दीक्षाविधिना चतुर्दशीरात्रिम्।  
  
सह पत्न्या गमयित्वा  
कृत्वा पौर्वाह्णिकीः क्रियाः सर्वाः ॥ ३३.८ ॥   
  

संयोज्य किंचन यथाविधि पञ्चगव्यं  
  
संकोचकेन मनुना प्रतिमथ्य वार्णम्।  
  
संमन्त्र्य चाष्टशतकं समवद्यभूत  
मन्त्रैः पिबेत्स्वयमसावपि गर्भधात्री ॥ ३३.९ ॥   
  

ततोऽग्निमाधाय चरुं च कृत्वा  
  
संकल्प्य तद्दक्षिणमुत्तरं च।  
  
भागं क्रमात्पैतृकदैविकं त  
त्पित्र्यं तु पूर्वं जुहुयात्क्रमेण ॥ ३३.१० ॥   
  

स्मृत्वा निजं पितरमप्यधरा निषण्णं  
  
सांनाय्य पिण्डयुगलं घृतसंप्लुतं तत्।  
  
हुत्वा स्रुवेण घृतसंपुटितं तथैव  
मन्त्री पितामहमथ प्रपितामहं च ॥ ३३.११ ॥   
  

व्याहृतीभिरथ पक्वहोमतः  
  
सर्वतः प्रतिजुहोतु सर्पिषा।  
  
मातृवर्गगुरुतत्पितृद्वयं  
पूर्ववत्समवदिष्य साधकः ॥ ३३.१२ ॥   
  

कलायुतैः षोडशमूर्तिमन्त्रै  
  
र्व्यस्तैरथाष्टाक्षरजैश्च वर्णैः।  
  
अष्टौ समस्तेन च तेन पञ्चा  
क्षरेण चाष्टाक्षरवज्जुहोतु ॥ ३३.१३ ॥   
  

पक्वाहुतीनामपि वर्णसंख्यं  
  
चतुर्गुणं चापि घृताहुतीनाम्।  
  
हुत्वावदानद्वितयं च पुंस्त्री  
भेदप्रभिन्नं हविषा करोतु ॥ ३३.१४ ॥   
  

पञ्चाक्षरेण पुरुषात्मकमन्यदन्य  
  
वर्णेन चाष्टशतयुग्ममथ प्रजप्य।  
  
संयोज्य तद्युगलमप्यभिमन्त्र्य विष्णु  
र्योन्यादिकेन मनुना च कपर्दिसंख्यम् ॥ ३३.१५ ॥   
  

पुरुषः पुरुषात्मकं प्रकृत्या  
  
त्मकमन्याथ समाहितोपयुज्य।  
  
अवदानयुगं क्रमान्मनस्वी  
पुनराचम्य समर्चयेद्धुताशम् ॥ ३३.१६ ॥   
  

गुरवेऽप्यथ दक्षिणां प्रदत्त्वा  
  
नलमुद्वास्य च भोजयेद्द्विजातीन्।  
  
प्रतिपर्वकमेवमेकवृद्ध्या  
मतिमान् पकुरकं प्रपूरयीत ॥ ३३.१७ ॥   
  

एकह्रासादन्यमब्दं द्विजाती  
  
न्संभोज्यान्यं पूरयेदेकवृद्ध्या।  
  
संपूर्यमाणादेवमेव त्रिकाब्दा  
दर्वाक्पुत्रो जायते दैवशक्त्या ॥ ३३.१८ ॥   
  

पितृदेवताप्रसादा  
  
न्मेधायुःकान्तिसंयुतो विद्वान्।  
  
लक्ष्मीतेजोयुक्तो  
धर्मरुचिर्भवति संततेः कर्ता ॥ ३३.१९ ॥   
  

समुनिसुरपितृभ्यो ब्रह्मचर्येण यज्ञै  
  
स्त्रिविधमृणमपत्यैश्चैव संमोचयेद्यः।  
  
श्रुतिवचनकृदस्मिन्वापि लोके परस्मि  
न्निति स तु गृहमेधी पूज्यते साधुलोकैः ॥ ३३.२० ॥   
  

वर्णादिको हलोमन्त्रः संकोचाख्यो ध्रुवादिकः।  
मन्त्रः स्याद्भूतमनवः स्युश्च भूतात्मनात्मभिः ॥ ३३.२१ ॥   
  

अथो हिताय जगतां प्रथितं शितचेतसाम्।  
अद्य संक्षिप्य वक्ष्यामि लक्षणं गुरुशिष्ययोः ॥ ३३.२२ ॥   
  

स्वच्छः स्वच्छन्दसहितोऽतुच्छधीः सक्तहृच्छयः।  
देशकालादिविद्देशे देशे देशिक उच्यते ॥ ३३.२३ ॥   
  

अग्रगण्यः समग्रज्ञो निग्रहानुग्रहक्षमः।  
षड्वर्गविजयव्यग्रोऽनुग्रो विगतविग्रहः ॥ ३३.२४ ॥   
  

शुक्लशुक्लांशुकोत्कृष्टकर्मा विक्लवमानसः।  
वेदवेदाङ्गविद्वादी वेदिताविदितागमः ॥ ३३.२५ ॥   
  

इष्टदोऽनिष्टसंहर्ता दृष्टादृष्टसुखावहः।  
रतोऽविरतमर्चासु परं पुरमुरद्विषोः ॥ ३३.२६ ॥   
  

शान्तो दान्तः शान्तमना नितान्तं कान्तविग्रहः।  
स्वदुःखकरणेनापि परं परसुखोद्यतः ॥ ३३.२७ ॥   
  

ऊहापोहविदव्यग्रो लोभमोहविवर्जितः।  
अज्ञानुकम्प्यविज्ञातज्ञानो ज्ञातपरेङ्गितः ॥ ३३.२८ ॥   
  

निरंशसांशवित्सर्वसंशयच्छिदसंशयः।  
नयविद्विनयोपेतो विनीतो न चिरात्मवान् ॥ ३३.२९ ॥   
  

व्याधिरप्रापितव्याधिः समाधिविधिसंयुतः।  
श्रुतिधीरोऽतिधीरश्च वीरो वाक्यविशारदः ॥ ३३.३० ॥   
  

वर्गोपेतसमारम्भो गभीरो दम्भवर्जितः।  
आदर्श इव विद्यानां न तु दर्शनदूषकः ॥ ३३.३१ ॥   
  

असौ मृग्यश्च दृश्यश्च सेव्यश्चाभीष्टमिच्छता।  
शिष्यस्तदावर्जनकृद्देहेन द्रविणेन च ॥ ३३.३२ ॥   
  

तस्य पादारविन्दोत्थरजःपटलरूषणः।  
स्नानमप्राप्य न प्राप्यं प्रायो बुद्धिमतेप्सितम् ॥ ३३.३३ ॥   
  

नित्यशः कायवाक्चित्तैस्त्रिद्व्येकाब्दादिकावधि।  
परिचर्यापरः शिष्यः स्यात्सुसंयतमानसः ॥ ३३.३४ ॥   
  

तं तथाविधमालक्ष्य सदावितथवादिनम्।  
मातृतः पितृतः शुद्धं बुद्धिमन्तमलोलुपम् ॥ ३३.३५ ॥   
  

अस्तेयवृत्तिमास्तिक्ययुक्तं मुक्तिकृतोद्यमम्।  
अकल्मषं मृषाहीनमहीनद्रव्यमानसम् ॥ ३३.३६ ॥   
  

ब्रह्मचर्यपरं नित्यं परिचर्यापरं गुरोः।  
अल्पाशनिद्रं पूजायामनल्पकृतकल्पनम् ॥ ३३.३७ ॥   
  

अधीतवेदं स्वाधीनमनाधिं व्याधिवर्जितम्।  
तरुणं करुणावासं परितोषकरं गुरोः ॥ ३३.३८ ॥   
  

सुवेषमेषणातीतममलं विमलाशयम्।  
सुप्रसन्नं प्रसन्नाङ्गं सदा संनिहितं गुरोः ॥ ३३.३९ ॥   
  

परोपकारनिरतं विरतं परदूषणे।  
मातृवद्गुरुपत्नीं च भ्रातृवत्तत्सुतानपि ॥ ३३.४० ॥   
  

स्मरन्तमस्मराबाधं स्मितोपेतमविस्मितम्।  
परिग्रहे परीक्ष्यैव शिष्यमेवंगुणं गुरुः ॥ ३३.४१ ॥   
  

अलसं मलसंक्लिन्नं क्लिष्टं क्लिष्टान्ववायजम्।  
दम्भान्वितमगम्भीरं चण्डं पण्डितमानिनम् ॥ ३३.४२ ॥   
  

रागिणं रोगिणं भोगलालसं बालसंमतम्।  
रौद्रं दरिद्रं निद्रालुमाद्यूनं क्षुद्रचेष्टितम् ॥ ३३.४३ ॥   
  

नृशंसमन्धं बधिरं पङ्गुं व्यङ्गममङ्गलम्।  
अतिदीर्घमतिह्रस्वमतिस्थूलकृशात्मकम् ॥ ३३.४४ ॥   
  

आदित्सुं कुत्सितं वत्सं बीभत्सं मत्सरात्मकम्।  
परदारपरं भीरुं दारुणं वैरिणं सताम् ॥ ३३.४५ ॥   
  

लुब्धं त्वलब्धवैदग्ध्यं स्तब्धं लुब्धकबान्धवम्।  
सुखिनं मुखरं दुर्गं दुर्मुखं मूकमानसम् ॥ ३३.४६ ॥   
  

प्रत्यग्रमुग्रं व्यग्रेहमग्रगण्यं दुरात्मनाम्।  
प्रष्टव्यकं तमःस्पृष्टं क्लिष्टमिष्टापहं नृणाम् ॥ ३३.४७ ॥   
  

स्वार्थकृत्यं प्रसक्तार्थं निरर्थारम्भणं शठम्।  
ईदृग्विधं गुरुः शिष्यं न गृह्णीयात्कथंचन ॥ ३३.४८ ॥   
  

यदि गृह्णाति तद्दोषः प्रायो गुरुमपि स्पृशेत्।  
मन्त्रिदोषो यथा राज्ञि पत्यौ जायाकृतो यथा ॥ ३३.४९ ॥   
  

तथा शिष्यकृतो दोषो गुरुमेति न संशयः।  
स्नेहाद्वा लोभतो वापि यो न गृह्णाति दीक्षया ॥ ३३.५० ॥   
  

तस्मिन्गुरौ सशिष्ये तु देवताशाप आपतेत्।  
  
मधुद्विषि महादेवे मातापित्रोर्महीभृति।  
भक्तिर्या सा पदाम्भोजे कार्या निजगुरौ सदा ॥ ३३.५१ ॥   
  

छायाज्ञापादुकोपानद्दण्डांश्च शयनासने।  
यानं मनोगतं चान्यदन्तेवासी न लङ्घयेत् ॥ ३३.५२ ॥   
  

व्याख्याविवादः स्वातन्त्र्यकामिता काम्यजृम्भिता।  
निद्राकुतर्कक्रोधांश्च त्यजेद्गुरुगृहे सदा ॥ ३३.५३ ॥   
  

अग्राम्यधर्मं विण्मूत्रसर्गनिष्ठीवनादिकम्।  
परित्यजेत्परिज्ञाता वमिं च गुरुमन्दिरे ॥ ३३.५४ ॥   
  

ग्राम्योक्तीरनृतं निन्दामृणं च वसुविक्रयम्।  
परित्यजेद्गुरौ तस्य सपत्न्यैश्च समागमम् ॥ ३३.५५ ॥   
  

इष्टं वानिष्टमादिष्टं गुरुणा यत्तु गुर्वपि।  
त्वरया परया कुर्याद्धिया सम्यगजिह्मया ॥ ३३.५६ ॥   
  

कर्मणा मनसा वाचा सदा भक्तियुजा गुरुम्।  
निर्व्याजं पूजयेच्छिष्यो निजकार्यप्रसिद्धये ॥ ३३.५७ ॥   
  

लोकोद्वेगकरी या च या च कर्मनिकृन्तनी।  
स्थित्युच्छेदकरी या च तां गिरं नैव भाषयेत् ॥ ३३.५८ ॥   
  

रम्यमप्युज्ज्वलमपि मनसोऽपि समीप्सितम्।  
लोकविद्वेषणं वेषं न गृह्णीयात्कदाचन ॥ ३३.५९ ॥   
  

इत्याचारपरः सम्यगाचार्यं यः समर्चयेत्।  
कृतकृत्यः स वै शिष्यः परत्रेह च नन्दति ॥ ३३.६० ॥   
  

देवानृषीनपि पितृ़नतिथींस्तथाग्निं  
  
नित्योद्यतेन मनसा दिनशोऽर्चयेद्यः।  
  
इष्टानवाप्य सकलानिह भोगजाता  
न्प्रेत्य प्रयाति परमं पदमादिपुंसः ॥ ३३.६१ ॥   
  

इत्थं मूलप्रकृत्यक्षरविकृतिलिपिव्रातजातग्रहर्क्ष  
  
क्षेत्राद्याबद्धभूतेन्द्रियगुणरविचन्द्राग्निसंप्रोतरूपैः।  
  
मन्त्रैस्तद्देवताभिर्मुनिभिरपि जपध्यानहोमार्चनाभि  
स्तन्त्रेऽस्मिन्यन्त्रभेदैरपि कमलज ते दर्शितोऽयं प्रपञ्चः ॥ ३३.६२ ॥   
  

यदाश्रया विप्रकृतिप्रभावतो  
  
विभिन्नतारांशसमुत्थितौजसः।  
  
जगन्ति पुष्णन्ति रवीन्दुवह्नयो  
नमोऽस्तु तस्मै परिपूर्णतेजसे ॥ ३३.६३ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे त्रयस्त्रिंशः पटलः ॥   
प्रपञ्चसारः संपूर्णः ॥   
  
