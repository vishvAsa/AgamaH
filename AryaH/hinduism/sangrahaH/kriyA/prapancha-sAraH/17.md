+++
title = "१७"

+++


अथ मन्मथमन्त्रविधिं विधिना  
  
कथयामि सहोमविधिं सजपम्।  
  
मथनस्य पुरामपि मोहकरं  
व्यथिताखिलसिद्धसुरादिगणम् ॥ १७.१ ॥   
  

अजकलाप्रथमावनिशान्तिभि  
  
र्युतसुधाकरखण्डविकासिभिः।  
  
निगदितो मनुरेष मनोभुवः  
सकलधर्मयशोर्थसुखावहः ॥ १७.२ ॥   
  

ऋष्यादिकाश्च संमो  
  
हनगायत्रीमनोभवाः प्रोक्ताः।  
  
बीजेन दीर्घभाजा  
कथितान्यङ्गान्यमुष्य जातियुजा ॥ १७.३ ॥   
  

अरुणमरुणवासोमाल्यदामाङ्गरागं  
  
स्वकरकलितपाशं साङ्कुशास्त्रेषुचापम्।  
  
मणिमयमकुटाद्यैर्दीप्तमाकल्पजातै  
ररुणनलिनसंस्थं चिन्तयेदङ्गयोनिम् ॥ १७.४ ॥   
  

तरणिलक्षममुं मनुमादरा  
  
त्समभिजप्य हुनेच्च दशांशकैः।  
  
तदनु किंशुकजैः प्रसवैः शुभै  
स्त्रिमधुरार्द्रतरैर्निजसिद्धये ॥ १७.५ ॥   
  

मोहिनी क्षोभिणी त्रासी स्तम्भिन्याकर्षिणी तथा।  
द्राविणीह्लादिनीक्लिन्नाक्लेदिन्यः स्मरशक्तयः ॥ १७.६ ॥   
  

आशान्तिद्वयवाम  
  
श्रुतिसर्गैर्द्रयुगकलबलैश्च ससैः।  
  
शोषणमोहनसंदी  
पनतापनमादनान्यजेत्क्रमशः ॥ १७.७ ॥   
  

अनङ्गरूपा सानङ्गमदनानङ्गमन्मथा।  
अनङ्गकुसुमानङ्गकुसुमातुरसंज्ञका ॥ १७.८ ॥   
  

अनङ्गशिशिरानङ्गमेखलानङ्गदीपिका।  
अङ्गाशापालयोर्मध्ये बाणानङ्गावृतीर्यजेत् ॥ १७.९ ॥   
  

आलिख्यात्कर्णिकायामनलपुरपुटे मारबीजं ससाध्यं  
  
तद्रन्ध्रेष्वङ्गषट्कं बहिरपि गुणशो मारणाय त्रिवर्णान्।  
  
मालामन्त्रं दलाग्रेष्वपि गुहमुखशः पार्थिवाश्रिष्वनङ्गं  
कुर्याद्यन्त्रं तदेतद्भुवनमपि वशे का कथा मानवेषु ॥ १७.१० ॥   
  

प्रोक्त्वाथ कामदेवा  
  
य विद्महे तदनु पुष्पबाणाय।  
  
तथा च धीमह्यन्ते  
तन्नोऽनङ्गः प्रचोदयाद्गायत्री ॥ १७.११ ॥   
  

नत्यन्ते कामदेवाय प्रोक्त्वा सर्वजनं वदेत्।  
प्रियायेति तथा सर्वजनसंमोहनाय च ॥ १७.१२ ॥   
  

वीप्सयित्वा ज्वलपदं प्रज्वलं च प्रभाषयेत्।  
पुनः सर्वजनस्येति हृदयं मम चेत्यथ ॥ १७.१३ ॥   
  

वशमुक्त्वा कुरुं वीप्स्य कथयेद्वह्निवल्लभाम्।  
प्रोक्तो मदनमन्त्रोऽष्टचत्वारिंशद्भिरक्षरैः ॥ १७.१४ ॥   
  

इति यन्त्रक्लृप्तकलशो बहुशः  
  
कतमं नरं न परिमोहयति।  
  
प्रमदावनीश्वरसभानगरा  
दिकमाश्वरीनपि वशे कुरुते ॥ १७.१५ ॥   
  

वक्ष्ये विधानमन्य  
  
न्मनोभवस्याथ मोहनं जगतः।  
  
येनार्चितः स देवो  
वाञ्छितमखिलं करोति मन्त्रविदाम् ॥ १७.१६ ॥   
  

अमृतोद्भवो मकरके  
  
तनश्च संकल्पजाह्वयाक्षररूपौ।  
  
इक्षुधनुर्धरपुष्पश  
राख्यावङ्गानि वह्निजायान्तानि ॥ १७.१७ ॥   
  

अरुणतरवसनमाल्या  
  
नुलेपनाभरणमिषुशरासधरम्।  
  
न्यस्तशरबीजदेहो  
ध्यायेदात्मानमङ्गजं रुचिरम् ॥ १७.१८ ॥   
  

अङ्गबाणावृतेरूर्ध्वं पूज्याः षोडश शक्तयः।  
युवतिर्विप्रलम्भा च ज्योत्स्ना सुभ्रूर्मदद्रवा ॥ १७.१९ ॥   
  

सुरता वारुणी लोला कान्तिः सौदामिनी तथा।  
कामच्छत्रा चन्द्रलेखा शुकी च मदनाह्वया ॥ १७.२० ॥   
  

योनिर्मायावती चेति शक्तयः स्युर्मनोभुवः।  
शोको मोहो विलासश्च विभ्रमो मदनातुरः ॥ १७.२१ ॥   
  

अपत्रपो युवा कामी चूतपुष्पो रतिप्रियः।  
ग्रीष्मस्तपान्त ऊर्जश्च हेमन्तः शिशिरो मदः ॥ १७.२२ ॥   
  

चतुर्थ्यामावृतौ पूज्याः स्युर्मारपरिचारकाः।  
परभृत्सारसौ चैव शुकमेघाह्वयौ तथा ॥ १७.२३ ॥   
  

अपाङ्गभ्रूविलासौ द्वौ हावभावौ स्मरप्रियाः।  
  
माधवी मालती चैव हरिणाक्षी मदोत्कटा।  
एताश्चामरहस्ताः स्युः पूज्याः कोणेषु संस्थिताः ॥ १७.२४ ॥   
  

हृल्लेखया स्वनाम्ना च शक्त्यादीनां समर्चनम्।  
इन्द्राद्यैः सप्तमी पूज्या स्मरार्चाविधिरीदृशः ॥ १७.२५ ॥   
  

मदनविधानमितीत्थं  
  
प्रोक्तं योऽनेन पूजयेद्विधिना।  
  
स तु सकललोकपूज्यो  
भवेन्मनोज्ञश्च मन्दिरं लक्ष्म्याः ॥ १७.२६ ॥   
  

विलसदहंकारतनु  
  
र्मनःशिवो विभ्रमास्पदीभूतः।  
  
बुद्धिशरीरां नारीं  
नरः सदा चित्तयोनिमभिगच्छेत् ॥ १७.२७ ॥   
  

इति मदनयोगरत्या  
  
यो रमयेन्नित्यशो निजां वनिताम्।  
  
स तु भुक्तिमुक्तिकामी  
वनिताजनहृदयमोहनो भवति ॥ १७.२८ ॥   
  

आत्मानं मदनं ध्यायेदाशुशुक्षणिरूपिणम्।  
तद्बीजाग्रं शिवज्वालातनुं तन्वीतनुं तथा ॥ १७.२९ ॥   
  

सुधामयीं च तद्योनिं नवनीतमयं स्मरेत्।  
संगच्छेच्च शिवज्वालालीढं तद्धृदयादिकम् ॥ १७.३० ॥   
  

आलिङ्गेदग्निसंस्पर्शद्रुततद्रूपकामृतम्।  
रसनाशिखया कर्षेत्तद्दन्तवसनामृतम् ॥ १७.३१ ॥   
  

कुसुमास्त्रधिया बाह्ये स्पृशेत्कररुहैरपि।  
हानिं न कुर्याज्जीवस्य मन्त्री विशदमानसः ॥ १७.३२ ॥   
  

रतावथोऽधोमध्योर्ध्वक्रमेणैवं समाहितम्।  
  
निजप्रियां भजेदेवं सा मारशरविह्वला।  
छायेवानपगा तस्य भवेदेवं भवान्तरे ॥ १७.३३ ॥   
  

साध्याख्या कामवर्णैः प्रतिपुटितलसत्कर्णिकं पत्रराज  
  
त्तारर्त्विक्पक्षजाष्टादशसमिदृतुगण्डान्तगान्ताक्षराढ्यम्।  
  
आशाशूलाङ्कितं तद्विपतिरिपुदले सम्यगालिख्य सेरं  
मारं जप्त्वास्य यामाशयति वशगता सा भवेत्सद्य एव ॥ १७.३४ ॥   
  

हंसारूढो मदन  
  
स्त्रैलोक्यक्षोभको भवेदाशु।  
  
द्युयुतो रञ्जनकृत्स्या  
ज्जीवोपेतस्तथायुषे शस्तः ॥ १७.३५ ॥   
  

तारयुजा त्वमुनाग्नौ  
  
हुत्वा संपातितेन चाज्येन।  
  
संभोजयेत्पतिं स्वं  
वनिता स नितान्तरञ्जितो भवति ॥ १७.३६ ॥   
  

दध्यक्ताभिर्जुहुया  
  
ल्लाजाभिः कन्यकां समाकाङ्क्षन्।  
  
कन्यापि वरं लभते  
विधिना नित्यानुरक्तममुनैव ॥ १७.३७ ॥   
  

अभिनवैः सुमनोभिरशोकजै  
  
र्दधितिलैर्विहिता हवनक्रिया।  
  
परमवश्यकरी परिकाङ्क्षिता  
मपि लभेदचिरादिव कन्यकाम् ॥ १७.३८ ॥   
  

अभीष्टदायी स्मरणादपि स्मर  
  
स्तथा जपादर्चनया विशेषतः।  
  
प्रसादतोऽस्याखिललोकवर्तिन  
श्चिराय वश्याश्च भवन्ति मन्त्रिणः ॥ १७.३९ ॥   
  

कुङा मध्यगताः ष्णायगोव्यर्णा यल्लमध्यगाः।  
गोपीजनवकाराः स्युर्भायस्वाहास्मरादिकाः ॥ १७.४० ॥   
  

ऋषिस्तु नारदोऽस्य स्याद्गायत्रं छन्द इष्यते।  
मन्त्रस्य देवता कृष्णस्तदङ्गविधिरुच्यते ॥ १७.४१ ॥   
  

मूलमन्त्रचतुर्वर्णचतुष्केण द्विकेन च।  
प्रोक्तान्यङ्गानि भूयोऽमुं चिन्तयेद्देवकीसुतम् ॥ १७.४२ ॥   
  

अव्यान्मीलत्कलापद्युतिरहिरिपुपिञ्छोल्लसत्केशजालो  
  
गोपीनेत्रोत्पलाराधितललितवपुर्गोपगोबृन्दवीतः।  
  
श्रीमद्वक्त्रारविन्दप्रतिहसितशशाङ्काकृतिः पीतवासा  
देवोऽसौ वेणुवाद्यक्षपितजनधृतिर्देवकीनन्दनो वः ॥ १७.४३ ॥   
  

अयुतद्वितयावधिर्जपः स्या  
  
दरुणैरम्बुरुहैर्हृतो दशांशैः।  
  
मुरजिद्विहिते तु पीठवर्ये  
दिनशो नन्दसुतः समर्चनीयः ॥ १७.४४ ॥   
  

अङ्गाशेड्वज्राद्यैः  
  
परिवृत्य च पायसेन सुसितेन।  
  
हैयङ्गवीनकदली  
फलदधिभिः प्रीणयेच्च गोविन्दम् ॥ १७.४५ ॥   
  

जुहुयाद्दुग्धहविर्भि  
  
र्विमलैः सर्पिःसितोपलोपेतैः।  
  
इष्टां तुष्टो लक्ष्मीं  
समावहेत्सद्य एव गोविन्दः ॥ १७.४६ ॥   
  

बालं नीलाम्बुदाभं नवमणिविलसत्किङ्किणीजालनद्ध  
  
श्रोणीजङ्घान्तुयग्मं विपुलरुरुनखप्रोल्लसत्कण्ठभूषम्।  
  
फुल्लाम्भोजाभवक्त्रं हतशकटपतत्पूतनाद्यं प्रसन्नं  
गोविन्दं वन्दितेन्द्राद्यमरवरमजं पूजयेद्वासरादौ ॥ १७.४७ ॥   
  

वन्द्यं देवैर्मुकुन्दं विकसितकरवन्दाभमिन्दीवराक्षं  
  
गोपीगोबृन्दवीतं जितरिपुनिवहं कुन्दमन्दारहासम्(?)।  
  
नीलग्रीवाग्रपिञ्छाकलनसुविलसत्कुन्तलं भानुमन्तं  
देवं पीताम्बराढ्यं यजतु च दिनशो मध्यमेऽह्नो रमायै ॥ १७.४८ ॥   
  

विक्रान्त्या ध्वस्तवैरिव्रजमजितमपास्तावनीभारमाद्यै  
  
रावीतं नारदाद्यैर्मुनिभिरनुदिनं तत्त्वनिर्णीतिहेतोः।  
  
सायाह्ने निर्मलं तं निरुपममजरं पूजयेन्नीलभासं  
मन्त्री विश्वोदयस्थित्यपहरणपरं मुक्तिदं वासुदेवम् ॥ १७.४९ ॥   
  

त्रिकालमेवं प्रविचिन्त्य शार्ङ्गिणं  
  
प्रपूजयेद्यो मनुजो महामनाः।  
  
स धर्ममर्थं सुसुखं श्रियं परा  
मवाप्य देहापदि मुक्तिमाप्नुयात् ॥ १७.५० ॥   
  

ग्रामं गच्छन्नगरमपि वा मन्त्रजापि मनुष्यो  
  
देवेशं तं मुखमनु मुहुस्तर्पयेद्दुग्धबुद्ध्या।  
  
शुद्धैस्तोयैः स तु बहुरसोपेतमाहारजातं  
दद्यान्नित्यं प्रचुरधनधान्यांशुकाद्यैर्मुकुन्दः ॥ १७.५१ ॥   
  

भिक्षावृत्तिर्दिनमनु तमेवं विचिन्त्यात्मरूपं  
  
गोपीस्त्रीभ्यो मुहुरपहरन्तं मनोभिः सहैव।  
  
लीलावृत्त्या ललितललितैश्चेष्टितैर्दुग्धसर्पि  
र्दध्याद्यं वा स पुनरमितामेति भिक्षां गृहेभ्यः ॥ १७.५२ ॥   
  

ध्यानी मन्त्री मन्त्रजापी च नित्यं  
  
यद्यद्वाञ्छन्यत्र यत्र प्रयाति।  
  
तत्तत्प्राप्त्वा तत्र तत्र प्रकामं  
प्रीतः क्रीडेद्देववन्मानुषेषु ॥ १७.५३ ॥   
  

एवं देवं पूजयन्मन्त्रमेनं  
  
जप्यान्मन्त्री सर्वलोकप्रियः स्यात्।  
  
इष्टान्कामान्प्राप्य संपन्नवृत्ति  
र्नित्यं शुद्धं तत्परं धाम भूयात् ॥ १७.५४ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे सप्तदशः पटलः ॥   
  
