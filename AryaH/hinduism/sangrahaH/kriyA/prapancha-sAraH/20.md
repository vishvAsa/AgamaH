+++
title = "२०"

+++


अथ प्रवक्ष्यामि च मासभेद  
  
भिन्नानि यन्त्राण्यपि संग्रहेण।  
  
रेखाक्रमद्युन्ति विचित्रवर्ण  
लसन्ति विष्णोश्च विधानभाञ्जि ॥ २०.१ ॥   
  

यैः कुर्युरिष्टाप्तिनिविष्टचेष्टा  
  
धरण्यनन्तादिकसंज्ञकानि।  
  
व्रतान्यभीष्टार्थदकल्पवृक्षै  
रनारतेनैव च साधकेशाः ॥ २०.२ ॥   
  

मेषादिकं यच्च चतुष्कमादौ  
  
मासेषु तद्वायुगृहावृतं स्यात्।  
  
सिंहादिकं भूगृहसंवृतं च  
चापादिकं पार्थिवयुग्मवीतम् ॥ २०.३ ॥   
  

मेषादिकेषु त्रिगुणात्मकानि  
  
चराणि भास्वद्गुणितात्मकानि।  
  
स्थिराण्यतो षड्गुणितानि तज्ज्ञै  
रुक्तानि यन्त्राण्युभयात्मकानि ॥ २०.४ ॥   
  

तानि त्रिषड्द्वादशकात्मकोक्तैः  
  
स्युर्लक्षणैरप्यभिलक्षितानि।  
  
स्वैः स्वैश्च नामप्रविभक्तरूप  
भेदैर्बहिर्वेष्टितबिम्बकानि ॥ २०.५ ॥   
  

त्रिगुणितमपि यन्त्रमष्टपत्रा  
  
वृतमथ षड्गुणितं हि षड्दलाभ्याम्।  
  
स्थिरगतमपि चाष्टयुग्मपत्रं  
तदपि च षड्युगपत्रशोभितं वा ॥ २०.६ ॥   
  

पद्मं चरोभस्थिरसंज्ञकेषु  
  
रक्तप्रपीताच्छदलादिवर्णम्।  
  
मासेषु यन्त्रोदरक्लृप्ततत्त  
न्मासाभिधामूर्त्यभिधाक्षराढ्यम् ॥ २०.७ ॥   
  

केशवमेषादीनां  
  
ये दीर्घा मुक्तिराशिवर्णानाम्।  
  
ते वृत्तानि भवन्ति च  
निगदितमिति यन्त्रक्लृप्तिसामान्यम् ॥ २०.८ ॥   
  

सुवर्णगोक्षीरजपाशिलाल  
  
पीतेन्द्रनीलारुणकैरवाभाः।  
  
काश्मीरमेघाञ्जनरोचिषश्च  
क्रमेण वर्णैरपि केशवाद्याः ॥ २०.९ ॥   
  

इतीरिताश्चारुकिरीटहार  
  
केयूरपीताम्बरकादितुल्याः।  
  
सचक्रशङ्खाः सगदाम्बुजाश्च  
संपूजनीयास्तपनैः क्रमेण ॥ २०.१० ॥   
  

धात्रर्यममित्रत्राख्या  
  
वरुणांशभगा विवस्वदिन्दुयुताः।  
  
पूषाह्वयपर्जन्यौ  
त्वष्टा विष्णुश्च भानवः प्रोक्ताः ॥ २०.११ ॥   
  

प्रथमं केशवधातृक  
  
मितरन्नारायणार्यमाख्यं च।  
  
अन्या माधवमैत्रं  
परमपि गोविन्दवारुणं प्रोक्तम् ॥ २०.१२ ॥   
  

पञ्चममपि विष्ण्वशं  
  
मधुसूदनभगवपञ्च षष्ठमपि।  
  
त्रिविक्रमविवस्वदाख्यं  
सप्तममन्यच्च वामनैन्द्रमपि ॥ २०.१३ ॥   
  

श्रीधरपौष्णं नवमं  
  
दशमं च हृषीकनाथपर्जन्यम्।  
  
अम्बुजनाभं त्वाष्ट्रं  
दामोदरवैष्णवं विधानमिति ॥ २०.१४ ॥   
  

आदौ विधानेषु समेतमूर्ति  
  
शक्तीश्चतस्रोऽभियजेद्यथावत्।  
  
राशिष्वथो भानुयुताश्च मूर्तीः  
प्रवक्ष्यमाणं च निरूप्य मन्त्री ॥ २०.१५ ॥   
  

वृषहरिवृश्चिककलशा  
  
त्मकेष्वथो केतुकेशवाद्यैश्च।  
  
मत्स्यादिकशेषाद्ये  
समभियजेदन्तरा समावरणे ॥ २०.१६ ॥   
  

प्रानुप्रोद्यत्स्वराष्टद्वितयवृतमहाबीजकं शक्तिलक्ष्मी  
  
कामैरात्ताग्निकोणं बहिरभिवृतसिंहान्वितक्रोडमन्त्रम्।  
  
बिन्दूनामन्तरालेष्वपि च विलिखितैः कादिवर्गैश्च युक्तं  
षड्भिर्वायव्यगेहावृतमभिमतकामप्रदं मेषयन्त्रम् ॥ २०.१७ ॥   
  

गौरीन्दिरा रतिधृती  
  
वसुधा पुष्टिक्षमासरस्वत्यः।  
  
मूर्त्योश्च मध्यमावृति  
राशेशात्प्राग्ध्वजादिरपि कथिता ॥ २०.१८ ॥   
  

हयरथगजभृत्यादी  
  
नरिभवशौर्यादिसिद्धिं च।  
  
तेजो यशश्च विपुलं  
पूजयितुर्वितनुते विधानमिदम् ॥ २०.१९ ॥   
  

वर्णैराद्यैरमन्तैः समभिवृतमहाबीजमञ्मध्यराज  
  
त्पान्तक्षाद्यक्षराढ्यं गुहनयनहुताश्रिराजन्मथार्णम्।  
  
अश्रेर्गण्डद्वयोद्यत्पचलिपिपरिवीतं च नाद्यैः सकान्तैः  
काद्यैर्नान्तैश्च यन्त्रं बहुविधफलदं पूजितं स्याद्वृषोत्थम् ॥ २०.२० ॥   
  

नित्यानन्दा व्यापिनी व्योमरूपा  
  
शान्तिर्विद्यारूपिणी च प्रतिष्ठा।  
  
कल्यामोघा चण्डिका दीप्तजिह्वे  
त्येवं प्रोक्ताथावृतिः स्यात्तृतीया ॥ २०.२१ ॥   
  

सुरभिहयमहिषदासी  
  
दासाभरणांशुकादिसिद्धिकरम्।  
  
वृषजं विधानमेत  
द्देहान्ते सिद्धिदं परस्य सतः ॥ २०.२२ ॥   
  

प्रागच्छन्मात्रभिख्यालिपिपरिवृतबीजं स्वरावीतवृत्तं  
  
शाद्यैः क्षान्तैस्तदाद्यैरपि परिवृतगण्डं तदश्रात्तजुंसम्।  
  
भाद्यैः कान्तैः प्रवीतं मयरलवहयुग्बिन्दुकं वायुगेहा  
वीतं वाञ्छाप्रदानप्रसवगुणयुतं युग्मजं यन्त्रमेतत् ॥ २०.२३ ॥   
  

इन्द्राणी कौमारिका ब्रह्मजाता  
  
वाराह्याख्या वैष्णवी चाथ लक्ष्मीः।  
  
चामुण्डा माहेश्वरी स्यात्तृतीया  
रक्षाप्रज्ञाश्रीप्रदं स्याद्विधानम् ॥ २०.२४ ॥   
  

पाशाद्यष्टाक्षरार्णप्रतिपुटितमहाष्टाक्षरावेष्टितान्त  
  
र्बीजं शाखान्तरूढे गगननृहरिबीजात्तकोणं बहिश्च।  
  
कामिन्यष्टाक्षराद्यन्तगहरिहरबीजावृतं प्रत्यनूद्य  
द्वर्णाढ्यं वायुगेहस्थितमिति गदितं कर्कटोत्थं च यन्त्रम् ॥ २०.२५ ॥   
  

रक्ता रमा कराली  
  
कमला चण्डेन्द्रिरा महोच्छुष्मा।  
  
श्रीरिति मूर्तियुगलयो  
र्मध्यगता चावृतीरियं चापि ॥ २०.२६ ॥   
  

भूतिर्विभूतिरुन्नति  
  
नतिधृतिरतयश्च संयतिद्युतयः।  
  
आवृतिरेका प्रोक्ता  
श्रीवश्यकरं विधानमिति कथितम् ॥ २०.२७ ॥   
  

ऊष्मार्णाष्टाक्षरावेष्टितहृदयमथ द्वादशार्णात्तकोणं  
  
सान्तःस्थात्माष्टवर्णैः क्रमगतविगतैरुल्लसत्तत्त्वगण्डम्।  
  
सिंहानुष्टुब्द्वयार्णान्तरितवृतकलालंकृतं चाथ वह्नि  
प्राणेशानक्षपाटाश्रितकचटतपत्वच्छलं सिंहयन्त्रम् ॥ २०.२८ ॥   
  

पुष्टिस्तुष्टिर्धृतिरपि कृतिः शान्तिकान्तिप्रमोदा  
  
मेधा हर्षा स्मृतिरभिमता कान्तिका स्यात्तृतीया।  
  
कृष्णः सत्यो नृहरिवरदौ विश्वमूर्तिर्वरेण्यः  
शौरिः शूरो नरमुरजितौ विष्णुजिष्णू चतुर्थी ॥ २०.२९ ॥   
  

विपक्षनिग्रहं तेजो यशश्च धनसंगमम्।  
करोत्यर्चयितृ़णां च विधानमिति सिंहजम् ॥ २०.३० ॥   
  

सर्गाद्यान्ताद्यमन्तैरभिवृतहृदयं दण्डिभिश्चापि हाही  
  
हूहैहौहोभिरात्ताश्रिकमथ तु शिखाद्योतिवर्गान्त्यवर्णम्।  
  
वर्णैः प्रत्यन्वितैः प्रावृतमवनिपुराश्रोल्लसत्कामबीजं  
क्लिन्ने स्वाहार्णयुक्तं महिततरफलं कन्यकोत्थं च यन्त्रम् ॥ २०.३१ ॥   
  

अत्रार्च्यो मधुसूदनस्त्वथ हृषीकेशाह्वयो मोहिनी  
  
वैकुण्ठो विरजा हरिः सरसिजा शार्ङ्गी तमोहारिणी।  
  
ब्रध्नाख्यः कमलावती च समुकुन्दाख्यो रमेति क्रमा  
न्मत्स्याद्यैश्च सुताश्च गोमहिषसौभाग्यप्रदं पावनम् ॥ २०.३२ ॥   
  

आद्यैरावीतबीजं ग्रहवलययुतं हुंफडायुक्तकोणं  
  
बाह्ये पाशाङ्कुशार्णावृतमथ युगषण्मूर्तिनामार्णमर्णैः।  
  
प्रत्यन्वेष्यद्भिरुद्यद्धरियुतहरवर्णैश्च वीतं धरायाः  
कोणेषूद्यन्नृसिंहाक्षरमिति कथितं स्यात्तुलायन्त्रमेतत् ॥ २०.३३ ॥   
  

प्राक्प्रोक्तैश्चक्राद्यै  
  
रुक्तास्य समावृतिस्तृतीया स्यात्।  
  
प्रोतोपलब्धिमेत  
त्करोति वाणिज्यलाभं च ॥ २०.३४ ॥   
  

अक्लीबद्वादशाज्द्वादशलिपिवृतहृल्लेखमश्रिद्विषट्क  
  
प्रोल्लास्यष्टाक्षरोष्मार्णकमपि लिपिभिः कादिभिश्चाभिवीतम् ॥   
  
तद्बाह्ये चन्द्रबिम्बप्रपुटितवसुधामण्डलाश्रिप्रराज  
त्क्लीबार्णं वृश्चिकोत्थं प्रवरतरफलप्राप्तिदं यन्त्रमेतत् ॥ २०.३५ ॥   
  

चिद्रूपा चिन्मया चिन्ता  
  
मणिः श्रीः क्षोणिसंज्ञिता।  
  
रतिश्च पावनी धारा  
धरणी तारणी तथा ॥ २०.३६ ॥   
  

द्राविणी मोहिनी चेति तृतीयेयं समावृतिः।  
अन्वयाप्तिं धर्मरतिं प्राप्नुयादस्य चार्चनात् ॥ २०.३७ ॥   
  

षट्कोणाबद्धबाणासनविवरलसन्नारसिंहं तदन्तः  
  
शक्तेर्बाह्ये परानुप्ररचितलघुसंध्यर्णयुक्पञ्चकाढ्यम्।  
  
अश्रिष्वाबद्धशिष्टस्वरमुपरिलसच्छूलकं चात्तवर्गं  
भूम्योरष्टाश्रकोद्यद्यदुजुहुलवकं चापयन्त्रं तदेतत् ॥ २०.३८ ॥   
  

हर्षाह्वा सुनदारुणा सगगना घोरा रमा द्राविणी  
  
वीरा वीरिणिहारिणी सहरिणी मन्दारिका द्वादश।  
  
प्रोक्तेयं च समावृतिः पुनरिदं संपूजयन्प्राप्नुया  
ल्लक्ष्मीसंततिबुद्धिवश्यपटुताकान्तीश्च भक्तिं शुभाम् ॥ २०.३९ ॥   
  

मध्यस्थायाः परीतौ विलसदनुपरात्तस्वरप्राक्परार्धं  
  
सिंहार्णान्ताश्रि गण्डस्फुरितहरिहरार्णं ग्रहार्णावृतं च।  
  
तद्बाह्ये षोडशार्णाक्षरवृतमुभकुद्योतितं कोणराज  
त्सोऽहं हंसाक्षराढ्यं मकरभवमिदं यन्त्रमिष्टार्थदायि ॥ २०.४० ॥   
  

मेधा हर्षा श्रद्धा  
  
कृपा रतिर्वा सरस्वती प्रीतिः।  
  
वाणी चेति तृतीया  
वृतिरुक्ता मकरजे विधानेऽस्मिन् ॥ २०.४१ ॥   
  

स्वक्षेत्रवर्तिनः स्यु  
  
र्ग्रहाः क्रमात्केशवादिमूर्तियुताः।  
  
अर्चयितृ़णामेत  
द्धनधान्यसमृद्धिदं विधानं स्यात् ॥ २०.४२ ॥   
  

शक्तिश्रीकामबीजैः पुटितहरिहरब्रह्मभिश्चावृतान्त  
  
र्बीजं कोणद्विषट्कस्फुरितनृहरिबीजप्रतिद्योतितं च।  
  
आदिक्षान्तैश्च वर्णैर्वृतमवनिपुरद्वन्द्वकोणान्तकाम  
श्रीशक्तिक्ष्मार्णचिन्तामणिमनु तदिदं श्रीकरं कुम्भयन्त्रम् ॥ २०.४३ ॥   
  

अच्युतकामिनिभानुमनोज्ञा  
  
विश्वतनुर्विमला हरिभद्रे।  
  
सूक्ष्मसरस्वतिनन्दनसंध्या  
स्यादिति मध्यगता वृतिरेषा ॥ २०.४४ ॥   
  

अवनिपशुपुत्रसंपद  
  
मपि पितृसौख्यं च हृत्प्रबोधं च।  
  
कुरुते विधानमेत  
त्प्रयोक्तुरन्ते च निर्वृतिं परमाम् ॥ २०.४५ ॥   
  

व्यन्वेष्यद्ध्रस्वदीर्घाच्समभिवृतमहाबीजमश्रेषु षट्सु  
  
द्योतत्सौर्मारलक्ष्मीगिरिदुहितृधराबीजकप्रोंसमेतम्।  
  
वीतं काद्यैः कषान्तैर्बहिरपि च कुकोणाप्टकोल्लासिहंसं  
सर्वार्थान्साधकेभ्यो वितरति विधिवत्कल्पितं मीनयन्त्रम् ॥ २०.४६ ॥   
  

हृष्टिर्वृष्टिस्तुष्टिरिष्टा सुपुष्टिः  
  
कान्तिर्मेधा मङ्गला वामसंज्ञा।  
  
दुर्गा प्रज्ञा भारती मध्यसंस्था  
वाक्सामर्थ्यं श्रीकरं स्याद्विधानम् ॥ २०.४७ ॥   
  

एभिर्विधानैर्धरणीव्रतादि  
  
दीक्षाविधीन्ये विधिना प्रकुर्युः।  
  
ते पुण्यभाजो नितरां समृद्धाः  
सपुत्रदाराः सुखिनो भवन्ति ॥ २०.४८ ॥   
  

दीर्घायुषो मुख्यतरेन्दिराश्च  
  
महाप्रभावाः स्वसमानवीर्याः।  
  
कलेबरान्ते विगताधयस्ते  
विष्णोरनन्यं पदमाप्नुवन्ति ॥ २०.४९ ॥   
  

एभिर्विधेयाः कलशाश्च तत्त  
  
न्मासोक्तयन्त्रेषु नरैर्यथावत्।  
  
निजेप्सितं प्राप्य मनोरथान्ते  
भुक्तेश्च मुक्तेरनुभावकाः स्युः ॥ २०.५० ॥   
  

कर्षोन्मिते च हाटक  
  
पट्टे पत्रं विलिख्य चतुरश्रे।  
  
तद्द्वित्र्यंशकृते वा  
कलशेषु विनिक्षिपेच्च दीक्षासु ॥ २०.५१ ॥   
  

अभिषिच्य यन्त्रकनकं  
  
गुरवे प्रददातु संयतः सुमतिः।  
  
दुरितापनोदविधये द्युतये  
यशसे श्रिये च मतिसंयतये ॥ २०.५२ ॥   
  

एषां यागविधीना  
  
मेकेन तु पूजयंस्तदवसाने।  
  
तत्तन्मूर्तिप्रीत्यै  
संस्तोतव्योऽनया हरिः स्तुत्या ॥ २०.५३ ॥   
  

प्रसीद भगवन्मह्यमज्ञानात्कुण्ठितात्मने।  
तवाङ्घ्रिपङ्कजरजोरागिणीं भक्तिमुत्तमाम् ॥ २०.५४ ॥   
  

अज प्रसीद भगवन्नमितद्युतिपञ्जर।  
अप्रमेय प्रसीदास्मद्दुःखहन्पुरुषोत्तम ॥ २०.५५ ॥   
  

स्वसंवेद्यस्वरूपास्मदानन्दात्मन्ननामय।  
अचिन्त्यसार विश््वात्मन्प्रसीदेश निरञ्जन ॥ २०.५६ ॥   
  

प्रसीद तुङग तुङ्गानां प्रसीद शिव शोभन।  
प्रसीद स्पष्ट गम्भीर गम्भीराणां महाद्युते ॥ २०.५७ ॥   
  

प्रसीद व्यक्त विस्तीर्ण विस्तीर्णानामणोरणो।  
प्रसीदार्द्रार्द्रजातीनां प्रसीदान्तान्तदायिनाम् ॥ २०.५८ ॥   
  

गुरोर्गरीयः सर्वेश प्रसीदानन्य देहिनाम्।  
जय माधव मायात्मञ्जय केशव केशिहन् ॥ २०.५९ ॥   
  

जय सुन्दर सौम्यात्मञ्जय शाश्वत शङ्खभृत्।  
जय शार्ङ्गधर श्रीमञ्जय नन्दकनन्दन ॥ २०.६० ॥   
  

जय चक्रगदापाणे जयाजय्य जनार्दन।  
जय रत्नाकराबन्ध किरीटाक्रान्तमस्तक ॥ २०.६१ ॥   
  

जय पक्षिपतिच्छायानिरुद्धार्ककराकर।  
नमस्ते नरकाराते नमस्ते मधुसूदन ॥ २०.६२ ॥   
  

नमस्ते नलिनापाङ्ग नमस्ते नयनाञ्जन।  
नमः पापहरेशान नमः सर्वभयापह ॥ २०.६३ ॥   
  

नमः संभृतसर्वात्मन्नमः संभृतकौस्तुभ।  
नमस्ते नयनातीत नमो विक्रान्तवाक्पथ ॥ २०.६४ ॥   
  

नमो विभिन्नज्ञेयांश नमः स्मृतिपथातिग।  
नमस्त्रिमूर्तिभेदेन सर्गस्थित्यन्तहेतवे ॥ २०.६५ ॥   
  

विष्णवे त्रिदशारातिजिष्णवे परमात्मने।  
चक्रभिन्नारिचक्राय चक्रिणे चक्रबन्धवे ॥ २०.६६ ॥   
  

विश्वाय विश्ववन्द्याय विश्वभूतात्मने नमः।  
नमोऽस्तु योगिध्येयाय नमोऽस्त्वध्यात्मरूपिणे ॥ २०.६७ ॥   
  

भुक्तिप्रदाय भक्तानां नमस्ते मुक्तिदायिने।  
मनोवाक्कायचेष्टाः स्युर्ध्यानस्तुतिनमस्क्रियाः ॥ २०.६८ ॥   
  

देवेश कर्म सर्वं मे भवेदाराधनं तव।  
विषयेष्वपि सङ्गो मे हुतं विष्णो तवाच्युत ॥ २०.६९ ॥   
  

इति हवनजपार्चाभेदतो विष्णुपूजा  
  
निरतहृदयकर्मा यस्तु मन्त्री चिराय।  
  
स खलु सकलकामान्प्राप्य हृष्टान्तरात्मा  
जननमृतिवियुक्तामुत्तमां मुक्तिमेति ॥ २०.७० ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे विंशः पटलः ॥   
  
