+++
title = "०४"

+++


अथ व्यवस्थिते त्वेवमस्य शक्तित्वमिष्यते।  
कृतकृत्यस्य जगति सततं रूढसंस्थितेः ॥ ४.१ ॥   
  

प्राणात्मकं हकाराख्यं बीजं तेन तदुद्भवाः।  
षडूर्मयः स्यू रेफोत्था गुणाश्चत्वार एव च ॥ ४.२ ॥   
  

पवनाद्याः पृथिव्यन्ताः स्पर्शाद्यैश्च गुणैः सह।  
करणान्यपि चत्वारि सङ्घातश्चेतनेति च ॥ ४.३ ॥   
  

ईकारस्य गुणाः प्रोक्ताः षडिति क्रमतो बुधैः।  
ऊकारान्तास्त्वकाराद्याः षड्वर्णाः षडभ्य एव तु ॥ ४.४ ॥   
  

प्रभेदेभ्यः समुत्पन्ना हकारस्य महात्मनः।  
ऋकाराद्यास्तु चत्वारो रेफोत्था लृपराः स्मृताः ॥ ४.५ ॥   
  

एकारादिविसर्गान्तं वर्णानां षट्कमुद्गतम्।  
ईकारस्य षडङ्गेभ्य इतीदं षोडशांशवत् ॥ ४.६ ॥   
  

येभ्यः संजज्ञिरेंशेभ्यः स्वराः षोडश सर्वगाः।  
तेभ्यो वर्णान्तराः सर्वे ततो मूलमिदं विदुः ॥ ४.७ ॥   
  

गतो वो बीजतामेष प्राणिष्वेव व्यवस्थितः।  
ब्रह्माण्डं ग्रस्तमेतेन व्याप्तस्थावरजङ्गमम् ॥ ४.८ ॥   
  

नादः प्राणश्च जीवश्च घोषश्चेत्यादि कथ्यते।  
एष पुंस्त्रीनियमितैर्लिङ्गैश्च सनपुंसकैः ॥ ४.९ ॥   
  

रेफो मायाबीजमिति त्रिधा समभिधीयते।  
शक्तिः श्रीः संनतिः कान्तिर्लक्ष्मीर्मेधा सरस्वती ॥ ४.१० ॥   
  

क्षान्तिः पुष्टिः स्मृतिः शान्तिरित्याद्यैः स्वार्थवाचकैः।  
नानाविकारतां प्राप्तैः स्वैः स्वैर्भावैर्विकल्पितैः ॥ ४.११ ॥   
  

तामेनां कुण्डलीत्येते सन्तो हृदयगां विदुः।  
सा रौति सतत देवी भृङ्गी संगीतकध्वनिः ॥ ४.१२ ॥   
  

आकृतिं स्वेन भावेन पिण्डितां बहुधा विदुः।  
कुण्डली सर्वथा ज्ञेया सुषुम्नानुगतैव सा ॥ ४.१३ ॥   
  

चराचरस्य जगतो बीजत्वान्मूलमेव तत्।  
मूलस्य बिन्दुयोगेन शतानन्द त्वदुद्भवः ॥ ४.१४ ॥   
  

रेफान्वितेकाराकारयोगादुत्पत्तिरेतयोः।  
हंकाराख्यो भवांस्तेन हरिरित्येष शब्द्यते ॥ ४.१५ ॥   
  

हरत्वमस्य तेनैव सर्वात्मत्वं ममापि च।  
अस्य बिन्दोः समुद्भूत्या तदन्तो हं स उच्यते ॥ ४.१६ ॥   
  

स हंकारः पुमान्प्रोक्तः स इति प्रकृतिः स्मृता।  
अजपेयं मता शक्तिस्तथा दक्षिणवामगा ॥ ४.१७ ॥   
  

बिन्दुर्दक्षिणभागस्तु वामभागो विसर्गकः।  
तेन दक्षिणवामाख्यौ भानौ पुंस्त्रीविशेषितौ ॥ ४.१८ ॥   
  

बिन्दुः पुरुष इत्युक्तो विसर्गः प्रकृतिर्मता।  
पुंप्रकृत्यात्मको हंसस्तदात्मकमिदं जगत् ॥ ४.१९ ॥   
  

पुंरूपं सा विदित्वा स्वं सोऽहंभावमुपागता।  
स एष परमात्माख्यो मनुरस्य महामनोः ॥ ४.२० ॥   
  

सकारं च हकारं च लोपयित्वा प्रयोजयेत्।  
संधिं वै पूर्वरूपाख्यं ततोऽसौ प्रणवो भवेत् ॥ ४.२१ ॥   
  

ताराद्विभक्ताच्चरमांशतः स्यु  
  
र्भूतानि खादीन्यथ मध्यमांशात्।  
  
इनादितेजांसि च पूर्वभागा  
च्छब्दाः समस्ताः प्रभवन्ति लोके ॥ ४.२२ ॥   
  

एवमेषा जगत्सूतिः सवितेत्यभिधीयते।  
यदा तदैति स्वैस्तत्त्वैश्चतुर्विंशतिधा भिदाम् ॥ ४.२३ ॥   
  

तद्वर्णभिन्ना गायत्री गायकत्राणनाद्भवेत्।  
सप्तग्रहात्मिका प्रोक्ता यदेयं सप्तभेदिनी ॥ ४.२४ ॥   
  

तदा स्वरेशः सूर्योऽयं कवर्गेशस्तु लोहितः।  
चवर्गप्रभवः काव्यष्टवर्गाद्बुधसंभवः ॥ ४.२५ ॥   
  

तवर्गोत्थः सुरगुरुः पवर्गोत्थः शनैश्चरः।  
यवर्गजोऽयं शीतांशुरिति सप्तगुणा त्वियम् ॥ ४.२६ ॥   
  

यथा स्वरेभ्यो नान्ये स्युर्वर्णाः षड्वर्गभेदिताः।  
तथा सवित्रनुस्यूतं गृहषट्कं न संशयः ॥ ४.२७ ॥   
  

इति संलीनसूर्यांशे वर्गषट्के तु षड्गुणाः।  
हृल्लेखेयं तथा यन्त्रं स्मर्यते स्मृतिकोविदैः ॥ ४.२८ ॥   
  

सर्वव्याप्ता हि सा शक्तिः शश्वद्भास्कररूपिणी।  
स्वभासा क्रमते यत्र तत्रास्या स्थितिरिष्यते ॥ ४.२९ ॥   
  

अस्यास्तु रजसा चैव तमसा च दिवानिशम्(?)।  
सत्त्वावष्टब्धबिन्द्वात्मा मेरुं चरति भास्करः ॥ ४.३० ॥   
  

अस्या विकाराद्वर्णेभ्यो जाता द्वादशराशयः।  
लवादिकालोपचितैस्तैः स्याच्चक्रगतिस्त्रिधा ॥ ४.३१ ॥   
  

ऋक्षराश्यादियुतया चक्रगत्या जगत्स्थितिः।  
वक्ष्यामि चक्ररूपं च प्रबन्धं राशिभिर्यथा ॥ ४.३२ ॥   
  

अन्तर्बहिर्विभागेन रचयेद्राशिमण्डलम्।  
भूचक्र एष मेषादिः प्रविज्ञेयोऽथ मानुषः ॥ ४.३३ ॥   
  

आद्यैर्मेषाह्वयो राशिरीकारान्तैः प्रजायते।  
ऋकारान्तैरुकाराद्यैर्वृषो युग्मं ततस्त्रिभिः ॥ ४.३४ ॥   
  

एदैतोः कर्कटो राशिरोदौतोः सिंहसंभवः।  
अमः शवर्गलेभ्यश्च संजाता कन्यका मता ॥ ४.३५ ॥   
  

षड्भ्यः कचटतेभ्यश्च पयाभ्यां च प्रजज्ञिरे।  
वणिगाद्यास्तु मीनान्ता राशयः शक्तिजृम्भणात् ॥ ४.३६ ॥   
  

चतुर्भिर्यादिभिः सार्धं स्यात्क्षकारस्तु मीनगः।  
स्यातामर्धाधिके पञ्चनाडिकौ चापकर्कटौ ॥ ४.३७ ॥   
  

पादाधिका मकरयुक्िंसहवृश्चिकसंज्ञकाः।  
पादोनौ कुम्भवृषभौ वणिक्कन्ये च पञ्चके ॥ ४.३८ ॥   
  

त्रिपादोनौ मीनमेषौ संख्योक्ता राशिसंश्रिता।  
चापनीरजयुक्कन्याः पीताः स्युरुभयास्त्वमी ॥ ४.३९ ॥   
  

वणिङ्मकरमेषाह्वकुलीरा रक्तरोचिषः।  
चरावशिष्टाश्चत्वारः स्थिराः श्वेताः पृथङ्मताः ॥ ४.४० ॥   
  

स्युः कर्कटो वृश्चिकमीनराशी  
  
विप्रा नृपाः सिंहकधन्वमेषाः।  
  
तुला सकुम्भा मिथुनं च वैश्याः  
कन्या वृषोऽथो मकरश्च शूद्राः ॥ ४.४१ ॥   
  

अङ्गारावजवृश्चिकौ वृषतुले शुक्रस्य युक्कन्यके  
  
बौधे कर्कटकाह्वयो हिमरुचः सिंहस्तथा गोपतेः।  
  
चापाब्जावपि धैषणौ मकरकुम्भाख्यौ च मान्दौ ग्रहाः  
प्रोक्ता राश्यधिपा बलौ च कलशे सोऽयं क्रमो दर्शितः ॥ ४.४२ ॥   
  

लग्नो धनभ्रातृबन्धुपुत्रशत्रुकलत्रकाः  
मरणं धर्मकर्मायव्यया द्वादशराशयः ॥ ४.४३ ॥   
  

ततस्तदूर्ध्वभागस्थो भुवश्चक्रः समस्तथा।  
स तु सिंहादिको यस्मिन्पैतृकी नियता गतिः ॥ ४.४४ ॥   
  

तदूर्ध्वभागसंस्थः स्यात्स्वश्चक्रश्चापि तादृशः।  
स तु चापादिको दैवश्चक्रस्त्रैनाभिकस्त्वयम् ॥ ४.४५ ॥   
  

धनुस्तु देवलग्नत्वात्समासाल्लग्नमुच्यते।  
वेध्या धनुर्मेषसिंहमकरर्षभकन्यकाः ॥ ४.४६ ॥   
  

सकुम्भयुग्मवणिजो मीनकर्कटवृश्चिकाः।  
अयं तु राशिवेधः स्यादतो वेधस्तु भात्मकः ॥ ४.४७ ॥   
  

मूलाश्िवनीमघज्येष्ठारेवत्याश्लेषकास्तथा।  
याम्यपूर्वानुपूर्वाहिर्बुध्निपुष्यानुराधकाः ॥ ४.४८ ॥   
  

स्वातीशतभिषार्द्रा च श्रोणारोहिणिहस्तकाः।  
पादं पादत्रये बुध्याद्योजयेदर्धमर्धकैः ॥ ४.४९ ॥   
  

चरस्थिरोभयात्मानश्चातुर्वर्ण्यगुणात्मकाः।  
राशिं राश्यधिपास्त्वेवं बुध्युर्वेधविधानतः ॥ ४.५० ॥   
  

एभ्य एव तु राशिभ्यो नक्षत्राणां च संभवः।  
स चाप्यक्षरभेदेन सप्तविंशतिधा भवेत् ॥ ४.५१ ॥   
  

आभ्यामश्वयुगेर्जाता भरणी कृत्तिका पुनः।  
लिपित्रयाद्रोहिणी च तत्परस्ताच्चतुष्टयात् ॥ ४.५२ ॥   
  

एदैतोर्मृगशीर्षार्द्रे तदन्ताभ्यां पुनर्वसू।  
अमसोः केवलो योगो रेवत्यर्थं पृथग्गतः ॥ ४.५३ ॥   
  

कतस्तिष्यस्तथाश्लेषा खगयोर्घङयोर्मघाः।  
चतः पूर्वाथ छजयोरुत्तरा झञयोस्तथा ॥ ४.५४ ॥   
  

हस्तश्चित्रा च टठयोः स्वाती डादक्षरादभूत्।  
विशाखास्तु ढणोद्भूतास्तथा देऽभ्योऽनुराधकाः ॥ ४.५५ ॥   
  

ज्येष्ठा धकारान्मूलाख्यो नपफेभ्यो बतस्तथा।  
पूर्वाषाढा भूतोऽन्या च संजाता श्रवणो मतः ॥ ४.५६ ॥   
  

श्रविष्ठा चापि यरयोस्तथा शतभिषग्लतः।  
वशयोः प्रोष्ठपात्संज्ञा षसहेभ्यः परा स्मृता ॥ ४.५७ ॥   
  

ताभ्याममोभ्यां लार्णोऽयं यदा वै सह वत्स्यते।  
तदेन्दुसूर्ययोर्योगादमावास्या प्रतीयते ॥ ४.५८ ॥   
  

कषतो भुवनं मत्तः कषयोः संगमो भवेत्।  
ततः क्षकारः संजातो नृसिंहस्तस्य देवता ॥ ४.५९ ॥   
  

स पुनः षसहैः सार्धं परप्रोष्ठपदं गतः।  
कारस्कराख्यामलकोदुंबरो जम्बुसंज्ञकः ॥ ४.६० ॥   
  

खदिरः कृष्णवंशौ च पिप्पलो नागरोहिणौ।  
पलाशः प्लक्षकाम्बष्ठबिल्वार्जुनविकङ्कताः ॥ ४.६१ ॥   
  

वकुलः शबरः सर्जो वञ्जुलः पनसार्ककौ।  
शमीकदम्बनिम्बाम्रौ मधूकान्ता दिनाङ्घ्रिपाः ॥ ४.६२।  
  

आयुष्कामः स्वकं वृक्षं छेदयेन्न कदाचन।  
सेचयेद्वर्धयेच्चापि पूजयेत्प्रणमेदपि ॥ ४.६३ ॥   
  

तिथिनक्षत्रवारेषु स्वेषु मन्त्रजपो वरः।  
तस्मादेषां दिनादीनां वक्ष्यन्ते देवता अपि ॥ ४.६४ ॥   
  

अश्िवयमानलधाता शशिरुद्रादितिसुरेड्यसर्पाश्च  
  
पित्रर्यमभगदिनकृत्त्वष्टारो मारुतस्तथेन्द्राग्नी।  
  
मित्रेन्द्रौ निःऋतिर्जालेः विश्वे देवा हरिस्तथा वसवः  
वारुणोऽजैकपादहिर्बुध्निः पूषा च देवता भानाम् ॥ ४.६५ ॥   
  

अश्वेभाजभुजङ्गसर्पसरमा मार्जारकाजा बिली  
  
मूषा मूषिकरुद्रयानमहिषी व्याघ्रो यमारोहणम्।  
  
व्याघ्र्यैणी हरिणी श्ववानरपशुः शाखामृगी स्त्री हयो  
मर्त्यो गौः करिणीति साधु कथिता नक्षत्रयोन्यः क्रमात् ॥ ४.६६ ॥   
  

एभ्योऽमावास्यान्ता  
  
वर्तन्ते प्रतिपदादिकास्तिथयः।  
  
राशिभ्योऽथ तिथीना  
मध्यर्धयुगं तु राशिरेकं स्यात् ॥ ४.६७ ॥   
  

तेन त्रिंशत्तिथयो  
  
द्वादशधा वर्णतो भिन्नाः।  
  
ता एव स्युर्द्विविधाः  
पुनरपि पूर्वान्त्यपक्षभेदेन ॥ ४.६८ ॥   
  

पक्षः पञ्चदशाहः  
  
स्यात्पूर्वः प्रतिपदादिकः शुक्लः।  
  
तद्वज्ज्ञेयोऽप्यपरः  
कृष्णः प्रतिपदादिकः प्रोक्तः ॥ ४.६९ ॥   
  

संज्ञासाम्ये सत्यपि  
  
सौम्यात्तु ह्रासवृद्धितस्तिथयः।  
  
न समाः पक्षद्वितये  
त्रिंशद्भेदास्तथा हि संप्रोक्ताः ॥ ४.७० ॥   
  

अग्न्यश्व्युमा सविघ्ना  
  
नागा गुहसवितृमातरो दुर्गा।  
  
ककुभो धनपतिविष्णू  
यमहरचन्द्राः क्रमेण तिथ्यधिपाः ॥ ४.७१ ॥   
  

राशिभ्यः सदिनेभ्यः स  
  
तिथिभ्यः शक्तिजृम्भणसमुत्थानात्।  
  
अक्षरभेदविकारा  
त्करणान्यपि सप्तभेदकान्यभवन् ॥ ४.७२ ॥   
  

सिंहव्याघ्रवराहाः  
  
खरगजवृषकुक्कुटाः प्रतिपदर्धात्।  
  
अन्त्यां तिथ्यर्धेऽर्धे  
तिष्ठन्त्याः कृष्णगोश्चतुर्दश्याः ॥ ४.७३ ॥   
  

एवं संग्रहराशिक  
  
दिनतिथिकरणप्रभेदकाः कथिताः।  
  
अस्मात्पञ्चविभेदा  
द्विज्ञेया पञ्चवर्णनिष्पत्तिः ॥ ४.७४ ॥   
  

वर्णाः पीतश्वेता  
  
रुणासितश्यामकास्तथा क्वाद्याः।  
  
इति मूलाक्षरविकृतिं  
कथितमिदं वर्णविकृतिबाहुल्यम् ॥ ४.७५ ॥   
  

सचराचरस्य जगतो  
मूलत्वान्मूलतास्य बीजस्य ॥ ४.७६ ॥   
  

यां ज्ञात्वा सकलमपास्य कर्मबन्धं  
  
तद्विष्णोः परमपदं प्रयाति लोकः।  
  
तामेनां त्रिजगति जन्तुजीवभूतां  
हृल्लेखां जपत च नित्यमर्चयीत ॥ ४.७७ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे चतुर्थः पटलः ॥   
  
