+++
title = "०८"

+++


अथ प्रवक्ष्यामि सुदुर्लभाप्त्यै  
  
विद्यां विशिष्टां त्रिपुराभिधानाम्।  
  
धात्रीप्रभेदापि जगत्यवाप्त  
त्रिंशत्प्रकारा त्रिदशाभिवन्द्या ॥ ८.१ ॥   
  

त्रिमूर्तिसर्गाच्च पुराभवत्वा  
  
त्त्रयीमयत्वाच्च पुरैव देव्याः।  
  
लये त्रिलोक्या अपि पूरणत्वा  
त्प्रायोऽम्बिकायास्त्रिपुरेति नाम ॥ ८.२ ॥   
  

व्योमेन्दुवह्न्यधरबिन्दुभिरेकमन्य  
  
द्रक्ताच्छकेन्द्रशिखिभिः सरमार्धचन्द्रैः।  
  
अन्यद्द्यु शीतकरपावकमन्वमन्तै  
र्बीजैरमीभिरुदिता त्रिपुरेति विद्या ॥ ८.३ ॥   
  

वागैश्वर्यातिशयदतया वाग्भवं बीजमुक्तं  
  
त्रैलोक्यक्षोभणवशताकृष्टिदं कामराजम्।  
  
शाक्तं क्ष्वेलापहरणकविताकारकं मन्त्रमेत  
त्प्रोक्तं धर्मद्रविणसुखमोक्षप्रदं साधकानाम् ॥ ८.४ ॥   
  

नाभेरथाचरणमाहृदयाच्च नाभिं  
  
मूर्ध्नस्तथा हृदयमित्यमुना क्रमेण।  
  
बीजैस्त्रिभिर्न्यसतु हस्ततले च सव्ये  
दक्षाह्वये द्वितयमप्युभये तृतीयम् ॥ ८.५ ॥   
  

मूर्धनि गुह्यहृदोरपि  
  
नेत्रत्रितये च कर्णयोरास्ये।  
  
अंसद्वये च पृष्ठे  
कूर्परयोर्नाभिमण्डले न्यस्येत् ॥ ८.६ ॥   
  

वाग्भवेन पुनरङ्गुलीष्वथो  
  
विन्यसेच्च पुनरुक्तमार्गतः।  
  
अङ्गषट्कममुना विधाय त  
द्देवतां विशदधीर्विचिन्तयेत् ॥ ८.७ ॥   
  

आताम्रार्कायुताभां कलितशशिकलारञ्जितप्तां त्रिणेत्रां  
  
देवीं पूर्णेन्दुवक्त्रां विधृतजपपटीपुस्तकाभीत्यभीष्टाम्।  
  
पीनोत्तुङ्गस्तनार्तां वलिलसितविलग्नामसृक्पङ्कराज  
न्मुण्डस्रङ्मण्डिताङ्गीमरुणतरदुकूलानुलेपां नमामि ॥ ८.८ ॥   
  

दीक्षां प्राप्य विशिष्टलक्षणयुजः सत्संप्रदायाद्गुरो  
  
र्लब्ध्वा मन्त्रममुं जपेत्सुनियतस्तत्त्वार्धलक्षावधि।  
  
स्वाद्वक्तैश्च नवैः पलाशकुसुमैः सम्यक् समिद्धेऽनले  
मन्त्री भानुसहस्रकं प्रति हुनेदश्वारिसूनैरपि ॥ ८.९ ॥   
  

प्राणायामैः पवित्रीकृततनुरथ मन्त्री निजाधारराज  
  
द्योनिस्थां दिव्यरूपां प्रमुदितमनसाभ्यर्चयित्वोपचारैः।  
  
आबद्ध्वा योनिमुद्रामपि निजगुदलिङ्गान्तरस्थां प्रदीप्तां  
भूयो द्रव्यैः सुशुद्धैररुणरुचिभिरित्यारभेद्बाह्यपूजाम् ॥ ८.१० ॥   
  

वामादिशक्तिसहितं परिपूज्य पीठं  
  
तत्र प्रकल्प्य विधिवन्नवयोनिचक्रम्।  
  
योनौ निधाय कलशं त्वथ मध्यगाया  
मावाह्य तां भगवतीं प्रयजेत्क्रमेण ॥ ८.११ ॥   
  

वह्नेः पुरद्वितयवासवयोनिमध्य  
  
संबद्धवह्निवरुणेशसमाश्रिताश्री।  
  
देव्यर्चनाय विहितं मुनिभिः पुरैव  
लोके सुदुर्लभमिदं नवयोनिचक्रम् ॥ ८.१२ ॥   
  

वामा ज्येष्ठा रौद्रिका साम्बिकेच्छा  
  
ज्ञानाभिख्या सक्रिया कुब्जिकाह्वा।  
  
बह्वी चान्या स्याद्विषघ्नी च दूत  
र्याह्वा सर्वानन्दका शक्तयः स्युः ॥ ८.१३ ॥   
  

प्राङ्मध्ययोन्योः पुनरन्तराले  
  
संपूजयेत्प्राग्गुरुपादपङ्क्तिम्।  
  
पराभिधानामपराह्वयां च  
परापराख्यामपि वाग्भवादिम् ॥ ८.१४ ॥   
  

तेनैव चाङ्गानि विदिग्दिशासु  
  
मन्त्री यथोक्तक्रमतः प्रपूज्य।  
  
तन्मध्ययोनेरभितः शरांश्च  
संपूजयेत्पञ्चममग्रभागे ॥ ८.१५ ॥   
  

सुभगा भगा भगान्ते  
  
सर्पिणि भगमालिनी अनङ्गाह्वा।  
  
तत्पूर्वकुसुमसंज्ञा  
तदादिके चाथ मेखलामदने ॥ ८.१६ ॥   
  

संपूज्य योनिषु च मातृगणं सचण्डि  
  
कान्तर्दलेष्वभियजेदसिताङ्गकाद्यैः।  
  
तैर्भैरवैः सह सुगन्धसुपुष्पधूप  
दीपादिकैर्भगवतीं प्रवरैर्निवेद्यैः ॥ ८.१७ ॥   
  

असिताङ्गाख्यो रुरुरपि  
  
चण्डः क्रोधाह्वयस्तथोन्मत्तः।  
  
सकपालिभीषणाख्यः  
संहारश्चाष्टभैरवाः कथिताः ॥ ८.१८ ॥   
  

इति क्रमाप्त्या विहिताभिषेकः  
  
संप्रीणयित्वा द्रविणैर्गुरुं च।  
  
जप्त्वार्चयित्वोक्ततयाथ हुत्वा  
युञ्जीत योगांश्च गुरूपदिष्टान् ॥ ८.१९ ॥   
  

अच्छाभः स्वच्छवेषो धरणिमयगृहे वाग्भवं लक्षमेकं  
  
यो जप्यात्तद्दशांशं विहितहुतविधिर्मन्त्रजप्ताञ्जनादिः।  
  
काव्यैर्नानार्थवृत्तैस्त्रिभुवनमखिलं पूरयेन्मन्त्रजापी  
मारार्त्या विह्वलाभिः पुनरयमनिशं सेव्यते सुन्दरीभिः ॥ ८.२० ॥   
  

रक्ताकल्पोऽरुणतरदुकूलार्तवालेपनाढ्यो  
  
मौनी भूसद्मनि सुखनिविष्टो जपेल्लक्षमेकम्।  
  
बीजं मन्त्री रतिपतिमयं प्रोक्तहोमावसाने  
योऽसौ लोके स सुरमनुजैः पूज्यते सेव्यते च ॥ ८.२१ ॥   
  

ससुरासुरसिद्धयक्ष  
  
विद्याधरगन्धर्वभुजंगचारणानाम्।  
  
प्रमदामदवेगतो विकीर्णा  
भरणाः स्रस्तदुकूलकेशजालाः ॥ ८.२२ ॥   
  

अतिदुःसहमन्मथव्यथाभिः  
  
प्रथितान्तःपरितापवेपिताङ्ग्यः।  
  
घनधर्म(?)जतोयबिन्दुमुक्ता  
फलसक्तोरुकुचान्तबाहुमूलाः ॥ ८.२३ ॥   
  

रोमाञ्चकञ्चुकितगात्रलताघनोद्य  
  
दुत्तुङ्गपीनकुचकुम्भनिपीडिताङ्ग्यः।  
  
औत्सुक्यभारपृथुवेपथुखेदसन्न  
पादारविन्दचलनस्खलनाभियाताः ॥ ८.२४ ॥   
  

मारसायकनिपातदारिता  
  
रागसागरनिमग्नमूर्तयः।  
  
श्वासमारुततरङ्गिताधरा  
बाष्पपूरभरविह्वलेक्षणाः ॥ ८.२५ ॥   
  

मस्तकारचितदोर्द्वयाञ्जलि  
  
प्राभृता हरिणशाबलोचनाः।  
  
वाञ्छितार्थकरणोद्यताश्च त  
द्दृष्टिपातमभि संनमन्ति ताः ॥ ८.२६ ॥   
  

धरापवरके तथा जपतु लक्षमन्यं मनुं  
  
सुशुक्लकुसुमांशुकाभरणलेपनाढ्यो वशी।  
  
अमुष्य वदनादनारततयोच्चरेद्भारती  
विचित्रपदपद्धतिर्भवति चास्य लोको वशे ॥ ८.२७ ॥   
  

पलाशपुष्पैर्मधुरत्रयाक्तै  
  
र्होमं विदध्यादयुतावधिं यः।  
  
सरस्वतीमन्दिरमाशु भूया  
त्सौभाग्यलक्ष्म्योश्च स मन्त्रजापी ॥ ८.२८ ॥   
  

राजीकरञ्जाह्वशमीवटोत्थैः  
  
समिद्वरैर्बिल्वभवैः प्रसूनैः।  
  
त्रिस्वादुयुक्तैर्हवनक्रियाशु  
नरेन्द्रनारीनररञ्जनी स्यात् ॥ ८.२९ ॥   
  

मालतीवकुलजैर्दलैर्दलै  
  
श्चन्दनाम्भसि घने निमज्जितैः।  
  
श्रीकरीकुसुमकैर्हुतक्रिया  
सैव चासु कविताकरी मता ॥ ८.३० ॥   
  

अनुलोमविलोममन्त्रमध्य  
  
स्थितसाध्याह्वयुतं प्रजप्य मन्त्री।  
  
पटुसंयुतया जुहोतु राज्या  
नरनारीनरपान्वशे विधातुम् ॥ ८.३१ ॥   
  

मधुरत्रयेण सह विल्वजैः फलै  
  
र्हवनक्रियाशु जनतानुरञ्जनी।  
  
अपि सैव साधकसमृद्धिदायिनी  
दिनशो विशिष्टकमलाकरी मता ॥ ८.३२ ॥   
  

खण्डैः सुधालतोत्थै  
  
स्त्रिमधुरयुक्तैर्जुहोतु मन्त्रितमः।  
  
सकलोपद्रवशान्त्यै  
जरापमृत्युप्रणोदनाय वशी ॥ ८.३३ ॥   
  

फुल्लैर्बिल्वप्रसूनैस्तदभिनवदलै रक्तवाराहिपुष्पैः  
  
प्रत्यग्रैर्बन्धुजीवैररुणसरसिजैरुत्पलैः कैरवाह्वैः।  
  
नन्द्यावर्तैः सकुन्दैर्नृपतरुकुसुमैः पाटलीनागपुष्पैः  
स्वाद्वक्तैरिन्दिराप्त्यै जुहुत च दिनशः सर्पिषा पायसेन ॥ ८.३४ ॥   
  

मूलाधारात्स्फुरन्तीं शिखिपुरपुटवीतां प्रभां विद्युदाभा  
  
मार्कात्तन्मध्यगेन्दोः स्रवदमृतमुचा धारया मन्त्रमय्या।  
  
सद्यः संपूर्यमाणां त्रिभुवनमखिलं तन्मयत्वेन मन्त्री  
ध्यायन्मुच्येत वैरूप्यकदुरितजरारोगदारिद्र्यदोषैः ॥ ८.३५ ॥   
  

वह्ने(?)र्बिम्बद्वयपरिवृताधारसंस्थं समुद्य  
  
द्बालार्काभं स्वरगणसमावेष्टितं वाग्भवाख्यम्।  
  
वाण्या स्वीयाद्वदनकुहरात्संततं निःसरन्त्या  
ध्यायेन्मन्त्री प्रततकिरणप्रावृतं दुःखशान्त्यै ॥ ८.३६ ॥   
  

हृत्पद्मस्थितभानुबिम्बविलसद्योन्यन्तरालोदितं  
  
मध्याह्नार्कसमप्रभं परिवृतं वर्णैः कभाद्यन्तगैः।  
  
ध्यायेन्मन्मथराजबीजमखिलब्रह्माण्डविक्षोभकं  
राज्यैश्वर्यविनिन्दिनीमपि रमां दत्त्वा जगद्रञ्जयेत् ॥ ८.३७ ॥   
  

मूर्ध्नोऽथ द्वादशान्तोदितशशधरबिम्बस्थयोनौ स्फुरन्तं  
  
संवीतं व्यापकार्णैर्धवलरुचि मकारस्थितं बीजमन्त्यम्।  
  
ध्यात्वा सारस्वताच्छामृतजललुलितं दिव्यकाव्यादिकर्ता  
नित्यं क्ष्वेलापमृत्युग्रहदुरितविकारान्निहन्त्याशु मन्त्री ॥ ८.३८ ॥   
  

योनेः परिभ्रमितकुण्डलिरूपिणीं तां  
  
रक्तामृतद्रवमुचा निजतेजसैव।  
  
व्योमस्थलं सकलमप्यभिपूर्य तस्मि  
न्नावेश्य मङ्क्षु वशयेद्वनिता नरांश्च ॥ ८.३९ ॥   
  

गुह्यस्थितं वा मदनस्य बीजं  
  
जपारुणं रक्तसुधाः स्रवन्तम्।  
  
विचिन्त्य तस्मिन्विनिवेश्य साध्यां  
वशीकरोत्येव विदग्धलोकम् ॥ ८.४० ॥   
  

अन्त्यं बीजमथेन्दुकुन्दधवलं संचिन्त्य चित्ताम्बुजे  
  
तद्भूतां धृतपुस्तकाक्षवलयां देवीं मुहुस्तन्मुखात्।  
  
उद्यन्तं निखिलाक्षरं निजमुखे नानारसस्रोतसा  
निर्यान्तं च निरस्तसंहृतिभयो भूयात्स वाग्वल्लभः ॥ ८.४१ ॥   
  

संक्षेपतो निगदिता त्रिपुराभिधाना  
  
विद्या सजापहवना सविधानपूजा।  
  
सोपासना च सकलाभ्युदयप्रसिद्ध्यै  
वाणीरमाप्तिविधये जगतो हिताय ॥ ८.४२ ॥   
  

विद्येशीं त्रिपुरामिति प्रतिजपन्यो वा भवेन्नित्यश  
  
स्तद्वक्त्रादथ नूतनार्थविशदा वाणी सदा निःसरेत्।  
  
संपत्त्या नृपनन्दिनी ततयशःपूरा भवेदिन्दिरा  
तस्यासौ प्रतियाति सर्वमुनिभिः संप्रार्थनीयं पदम् ॥ ८.४३ ॥   
  

मध्ये वद्यक्षरयोः  
  
सदवदवाग्वक्षरा निचन्द्रयुगे।  
  
प्रोक्ता दशाक्षरीयं  
कण्वविराजौ च वागृषिप्रभवाः ॥ ८.४४ ॥   
  

कश्रोत्रनयननासा  
  
वदनान्धुगुदेषु विन्यसेद्वर्णान्।  
  
स्वरपुटितैरथ हल्भिः  
कुर्यादङ्गानि षट् क्रमान्मन्त्री ॥ ८.४५ ॥   
  

अमलकमलसंस्था लेखिनीपुस्तकोद्य  
  
त्करयुगलसरोजा कुन्दमन्दारगौरा।  
  
धृतशशधरखण्डोल्लासिकोटीरचूडा  
भवतु भवभयानां भङ्गिनी भारती वः ॥ ८.४६ ॥   
  

अक्षरलक्षजपान्ते  
  
जुहुयात्कमलैः सितैः पयोभ्यक्तैः।  
  
त्रिमधुरयुतैः सुशुद्धै  
रयुतं नियतात्मकस्तिलैरथ वा ॥ ८.४७ ॥   
  

मातृकोक्तविधिनाक्षराम्बुजे  
  
शक्तिभिश्च विनियुज्य पूर्ववत्।  
  
पीठमन्त्रवचसा महेश्वरीं  
पूजयेत्प्रथममङ्गमन्त्रकैः ॥ ८.४८ ॥   
  

योगा सत्या विमला  
  
ज्ञाना बुद्धिः स्मृतिस्तथा मेधा।  
  
प्रज्ञेत्याभिर्मातृभि  
रपि लोकेशैः प्रपूजयेत्क्रमशः ॥ ८.४९ ॥   
  

इति सिद्धमनुर्मनोजदूरो  
  
नचिरादेव कविर्भवेन्मनस्वी।  
  
जपहोमरतः सदावगच्छे  
द्वनितां वागधिपेति गौरवेण ॥ ८.५० ॥   
  

न्यासान्वितो निशितधीः प्रजपेत्सहस्र  
  
मह्नो मुखेऽनुदिवसं प्रपिबेत्तदापः।  
  
तन्मन्त्रिताः पुनरयत्नत एव वाचः।  
सिद्धिर्भवेदभिमता परिवत्सरेण ॥ ८.५१ ॥   
  

हृदयद्वयसे स्थितोऽथ तोये  
  
रविबिम्बे प्रतिपद्य वागधीशाम्।  
  
जपतस्त्रिसहस्रसंख्यमर्वा  
क्कविता मण्डलतो भवेत्प्रभूता ॥ ८.५२ ॥   
  

पलाशबिल्वप्रसवैस्तयोश्च  
  
समिद्वरैः स्वादुयुतैश्च होमः।  
  
कवित्वसौभाग्यकरः समृद्ध  
लक्ष्मीप्रदो रञ्जनकृच्चिराय ॥ ८.५३ ॥   
  

चतुरङ्गुलजैः समित्प्रसूनै  
  
र्जुहुयाद्यो मधुरत्रयावसिक्तैः।  
  
मनुजः समवाप्य धीविलासा  
नचिरात्काव्यकृतां भवेत्पुरोगः ॥ ८.५४ ॥   
  

सुविमलनखदन्तपाणिपादो  
  
मुदितमनाः परदूषणेषु मौनी।  
  
हरिहरकमलोद्भवाङ्घ्रिभक्तो  
भवति चिराय सरस्वतीनिवासः ॥ ८.५५ ॥   
  

आद्यन्तप्रणवगशक्तिमध्यसंस्था  
  
वाग्भूयो भवति सरस्वतीचडेन्ता।  
  
नत्यन्तो मनुरयमीशसंख्यवर्णः  
संप्रोक्तो भुवि भजमानपारिजातः ॥ ८.५६ ॥   
  

स सुषुम्नाग्रे भ्रूयुग  
  
मध्ये नवके तथैव रन्ध्राणाम्।  
  
विन्यस्य मन्त्रवर्णा  
न्कुर्यादङ्गानि षट् क्रमाद्वाचा ॥ ८.५७ ॥   
  

हंसारूढा हरहसितहारेन्दुकुन्दावदाता  
  
वाणी मन्दस्मितयुतमुखी मौलिबद्धेन्दुलेखा।  
  
विद्या वीणामृतमयघटाक्षस्रगादीप्तहस्ता  
शुभ्राब्जस्था भवदभिमतप्राप्तये भारती स्यात् ॥ ८.५८ ॥   
  

दिनकरलक्षं प्रजपे  
  
न्मन्त्रमिमं संयतेन्द्रियो मन्त्री।  
  
द्वादशसहस्रकमथो  
सितसरसिजनागचम्पकैर्जुहुयात् ॥ ८.५९ ॥   
  

पूजायां पार्श्वयुगे  
  
ससंस्कृता प्राकृता च वाग्देव्याः।  
  
केवलवाङ्मयरूपा  
संपूज्याङ्गैश्च शक्तिभिस्तदनु ॥ ८.६० ॥   
  

प्रज्ञा मेधा श्रुतिरपि  
  
शक्तिः स्मृत्याह्वया च वागीशी।  
  
सुमतिः स्वस्तिरिहाभि  
र्मातृभिराशेश्वरैः क्रमात्प्रयजेत् ॥ ८.६१ ॥   
  

इति निगदितो वागीश्वर्याः सहोमजपार्चना  
  
विधिरनुदिनं मन्त्री त्वेनां भजन्परिमुच्यते।  
  
सकलदुरितैर्मेधालक्ष्मीयशोभिरवाप्यते  
परमपरमां भक्तिं प्राप्योभयत्र च मोदते ॥ ८.६२ ॥   
  

इति मातृकाविभेदा  
  
न्प्रभजन्मन्त्रत्रयं च मन्त्रितमः।  
  
प्रजपेदेनां स्तुतिमपि  
दिनशो वाग्देव्यनुग्रहाय बुधः ॥ ८.६३ ॥   
  

अमलकमलाधिवासिनि  
  
मनसो वैमल्यदायिनि मनोज्ञे।  
  
सुन्दरगात्रि सुशीले  
तव चरणाम्भोरुहं नमामि सदा ॥ ८.६४ ॥   
  

अचलात्मजा च दुर्गा  
  
कमला त्रिपुरेति भेदिता जगति।  
  
या सा त्वमेव वाचा  
मीश्वरि सर्वात्मना प्रसीद मम ॥ ८.६५ ॥   
  

त्वच्चरणाम्भोरुहयोः  
  
प्रणामहीनः पुनर्द्विजातिरपि।  
  
भूयादनेडमूक  
स्त्वद्भक्तो भवति देवि सर्वज्ञः ॥ ८.६६ ॥   
  

मूलाधारमुखोद्गत  
  
बिसतन्तुनिभप्रभाप्रभावतया।  
  
विधृतलिपिव्राताहित  
मुखकरचरणादिके प्रसीद मम ॥ ८.६७ ॥   
  

वर्णतनोऽमृतवर्णे  
  
नियतमनिर्वर्णितेऽपि योगीन्द्रैः।  
  
निर्णीतिकरणदूरे  
वर्णयितुं देवि देहि सामर्थ्यम् ॥ ८.६८ ॥   
  

ससुरासुरमौलिलस  
  
न्मणिप्रभादीपिताङ्घ्रियुगनलिने।  
  
सकलागमस्वरूपे  
सर्वेश्वरि संनिधिं विधेहि मयि ॥ ८.६९ ॥   
  

पुस्तकजपवटहस्ते  
  
वरदाभयचिह्नचारुबाहुलते।  
  
कर्पूरामलदेहे  
वागीश्वरि शोधयाशु मम चेतः ॥ ८.७० ॥   
  

क्षौमाम्बरपरिधाने  
  
मुक्तामणिभूषणे मुदावासे।  
  
स्मितचन्द्रिकाविकासित  
मुखेन्दुबिम्बेऽम्बिके प्रसीद मम ॥ ८.७१ ॥   
  

विद्यारूपेऽविद्या  
  
नाशिनि विद्योतितेऽन्तरात्मविदाम्।  
  
गद्यैः सपद्यजातै  
राद्यैर्मुनिभिः स्तुते प्रसीद मम ॥ ८.७२ ॥   
  

त्रिमुखि त्रयीस्वरूपे  
  
त्रिपुरे त्रिदशाभिवन्दिताङ्घ्रियुगे।  
  
त्रीक्षणविलसितवक्त्रे  
त्रिमूर्तिमूलात्मिके प्रसीद मम ॥ ८.७३ ॥   
  

वेदात्मिके निरुक्त  
  
ज्योतिर्व्याकरणकल्पशिक्षाभिः।  
  
सच्छन्दोभिः संतत  
क्लृप्तषडङ्गेन्द्रिये प्रसीद मम ॥ ८.७४ ॥   
  

त्वच्चरणसरसिजन्म  
  
स्थितिमहितधियां न लिप्यते दोषः।  
  
भगवति भक्तिमतस्त्वयि  
परमां परमेश्वरि प्रसीद मम ॥ ८.७५ ॥   
  

बोधात्मिके बुधानां  
  
हृदयाम्बुजचारुरङ्गनटनपरे।  
  
भगवति भवभङ्गकरीं  
भक्तिं भद्रार्थदे प्रसीद मम ॥ ८.७६ ॥   
  

वागीशीस्तवमिति यो  
  
जपार्चनाहवनवृत्तिषु प्रजपेत्।  
  
स तु विमलचित्तवृत्ति  
र्देहापदि नित्यशुद्धमेति पदम् ॥ ८.७७ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे अष्टमः पटलः ॥   
  
