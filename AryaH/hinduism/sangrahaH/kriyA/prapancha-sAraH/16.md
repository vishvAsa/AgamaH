+++
title = "१६"

+++


अथ संग्रहेण कथयामि  
  
मनुमपि महागणेशितुः।  
  
यमवहितधियः समुपास्य  
सिद्धिमधिकां प्रपेदिरे ॥ १६.१ ॥   
  

तारश्रीशक्तिमारावनिगणपतिबीजानि दण्डीनि चोक्त्वा  
  
पश्चाद्विघ्नं चतुर्थ्या वरवरदमथो सर्वयुक्तं जनं च।  
  
आभाष्य क्ष्वेलमेन्तं वशमिति च तथैवानयेति द्विठान्तः  
प्रोक्तोऽयं गाणपत्यो मनुरखिलविभूतिप्रदः कल्पशाखी ॥ १६.२ ॥   
  

ऋषिरपि गणकोऽस्य स्या  
  
च्छन्दोनिचृदन्विता च गायत्री।  
  
सकलसुरासुरवन्दित  
चरणयुगो देवता महागणपः ॥ १६.३ ॥   
  

प्रणवादिबीजपीठ  
  
स्थितेन दीर्घस्वरान्वितेन सता।  
  
अङ्गानि षड्विदध्या  
न्मन्त्री विघ्नेश्वरस्य बीजेन ॥ १६.४ ॥   
  

मन्दाराद्यैः कल्पक  
  
वृक्षविशेषैर्विशिष्टतरफलदैः।  
  
शिशिरितचतुराशेऽन्त  
र्बालातपचन्द्रिकाकुले च तले ॥ १६.५ ॥   
  

ऐक्षवजलनिधिलहरी  
  
कणजालकवाहिना च गन्धवहेन।  
  
संसेविते च सुरतरु  
सुमनःश्रितमधुपपक्षचलनपरेण ॥ १६.६ ॥   
  

रत्नमये मणिवज्र  
  
प्रवालफलपुष्पपल्लवस्य सतः।  
  
महतोऽधस्तादृतुभि  
र्युगपत्संसेवितस्य कल्पतरोः ॥ १६.७ ॥   
  

सिंहमुखपादपीठग  
  
लिपिमयपद्मे त्रिषट्कोणोल्लसिते।  
  
आसीनस्त्वेकरदो  
बृहदुदरो दशभुजोऽरुणतनुश्च गजवदनः ॥ १६.८ ॥   
  

बीजापूरगदेक्षुकार्मुकरुजाचक्राब्जपाशोत्पल  
  
व्रीह्यग्रस्वविषाणरत्नकलशप्रोद्यत्कराम्भोरुहः।  
  
ध्येयो वल्लभया सपद्मकरयाश्लिष्टो ज्वलद्भूषया  
विश्वोत्पत्तिविपत्तिसंस्थितिकरो विघ्नो विशिष्टार्थदः ॥ १६.९ ॥   
  

करपुष्करधृतकलश  
  
स्रुतमणिमुक्ताप्रवालवर्षेण।  
  
अविरतधारां विकिर  
न्परितः साधकसमग्रसंपत्त्यै ॥ १६.१० ॥   
  

मदजललोलुपमधुकर  
  
मालां निजकर्णतालताडनया।  
  
निर्वासयन्मुहुर्मुहु  
रमरैरसुरैश्च सेवितो युगपत् ॥ १६.११ ॥   
  

अग्रेऽथ बिल्वमभितश्च रमारमेशौ  
  
तद्दक्षिणे वटजुषौ गिरिजावृषाङ्कौ।  
  
पृष्ठेऽथ पिप्पलजुषौ रतिपुष्पबाणौ।  
सव्ये प्रियङ्गुमभितश्च महीवराहौ ॥ १६.१२ ॥   
  

ध्येयौ च पद्मयुगचक्रदरैः पुरोक्तौ  
  
पाशाङ्कुशाख्यपरशुत्रिखैरथान्यौ।  
  
युग्मोत्पलेक्षुमयचापधरौ तृतीया  
वन्यौ शुकाह्वकलमाग्रगदारथाङ्गैः ॥ १६.१३ ॥   
  

ध्येयाः षट्कोणाश्रिषु  
  
परितः पाशाङ्कुशाभयेष्टकराः।  
  
सप्रमदा गणपतयो  
रक्ताकाराः प्रभिन्नमदविवशाः ॥ १६.१४ ॥   
  

अग्राश्रावामोदः  
  
प्रमोदसुमुखौ च तदभितोऽश्रियुगे।  
  
पृष्ठे च दुर्मुखाख्य  
स्त्वमुमभितो विघ्नविघ्नकर्तारौ ॥ १६.१५ ॥   
  

सव्यापसव्यभागे  
  
तस्य ध्येयौ च शङ्खपद्मनिधी।  
  
मौक्तिकमाणिक्याभौ  
वर्षन्तौ धारया धनानि सदा ॥ १६.१६ ॥   
  

सिद्धिसमृद्धी चान्या  
  
कान्तिर्मदनावती मदद्रवया।  
  
द्राविणिवसुधाराख्ये  
वसुमत्यपि विघ्ननिधियुगप्रमदाः ॥ १६.१७ ॥   
  

ध्यात्वैवं विघ्नपतिं  
  
चत्वारिंशत्सहस्रसंयुक्तम्।  
  
प्रजपेल्लक्षचतुष्कं  
चतुःसहस्रं च दीक्षितो मन्त्री ॥ १६.१८ ॥   
  

दिनशः स चतुश्चत्वा  
  
रिंशत्संख्यं प्रतर्पयेद्विघ्नम्।  
  
उक्तजपान्ते मन्त्री  
जुहुयाच्च दशांशतोऽष्टभिर्द्रव्यैः ॥ १६.१९ ॥   
  

मोदकपृथुका लाजाः  
  
ससक्तवः सेक्षुनालिकेरतिलाः।  
  
कदलीफलसहितानी  
त्यष्ट द्रव्याणि संप्रदिष्टानि ॥ १६.२० ॥   
  

अनुदिनमर्चयितव्यो  
  
जपता मनुमपि च मन्त्रिणा गणपः।  
  
प्राक्प्रोक्तपद्मपीठे  
सशक्तिके साधिका मनौ विधिना ॥ १६.२१ ॥   
  

तीव्रा ज्वालिनिनन्दे  
  
सभोगदा कामरूपिणी चोग्रा।  
  
तेजोवती च नित्या  
संप्रोक्ता विघ्ननाशिनी नवमी ॥ १६.२२ ॥   
  

सर्वयुतं शक्तिपदं  
  
प्रोक्त्वा कमलासनाय नम इति च।  
  
आसनमन्त्रः प्रोक्तो  
नवशक्त्यन्ते समर्चयेदमुना ॥ १६.२३ ॥   
  

आद्या मिथुनैरावृति  
  
रपरा सनिधिभिरपि च षड्विघ्नैः।  
  
अङ्गैरन्या मातृभि  
रपरेन्द्राद्यैश्च पञ्चमी पूज्या ॥ १६.२४ ॥   
  

दीक्षाभिषेकयुक्तः  
  
प्रजपेत्संपूजयेदिति गणेशम्।  
  
अभिधीयतेऽस्य च पुन  
र्गुर्वादेशेन मन्त्रिणो दीक्षा ॥ १६.२५।  
  

मध्ये च दिग्दलानां  
  
चतुष्टयाग्रे प्रविन्यसेत्कलशान्।  
  
क्षीरद्रुबिल्वरोहिण  
पिप्पलफलिनीत्वगुद्भवैः क्वथितैः ॥ १६.२६ ॥   
  

संपूजयेद्यथाव  
  
त्क्रमात्समावाह्य गणपमिथुनानि।  
  
अभ्यर्च्य चोपचारै  
र्हुत्वा विधिवत्पुनः समभिषिञ्चेत् ॥ १६.२७ ॥   
  

इति जपहुतार्चनाद्यैः  
  
सिद्धो मन्त्रेण कर्म कुर्वीत।  
  
अष्टद्रव्यैर्वान्यै  
र्हुनेच्च तत्तत्प्रयोजनावाप्त्यै ॥ १६.२८ ॥   
  

स्वर्णाप्त्यै मधुना च गव्यपयसा गोसिद्धये सर्पिषा  
  
लक्ष्म्यै शर्करया जुहोतु यशसे दध्ना च सर्वर्द्धये।  
  
अन्नैरन्नसमृद्धये च सतिलैर्द्रव्याप्तये तण्डुलै  
र्लाजाभिर्यशसे कुसुम्भकुसुमैः साश्वारिजैर्वाससे ॥ १६.२९ ॥   
  

पद्मैर्भूपतिमुत्पलैर्नृपवधूं तन्मन्त्रिणः कैरवै  
  
रश्वत्थादिसमिद्भिरग्रजमुखान्वर्णान्वधूः पिष्टजैः।  
  
पुत्तल्यादिभिरन्वहं च वशयेज्जुह्वन्ननावृष्टये  
लोणैर्वृष्टिसमृद्धये च जुहुयान्मन्त्री पुनर्वेतसैः ॥ १६.३० ॥   
  

मन्त्रेणाथ पुरामुनैव चतुरावृत्त्या समातर्प्य च  
  
श्रीशक्तिस्मरभूविनायकरतीर्नाम्नैव बीजादिकम्।  
  
आमोदादिनिधिद्वयं च सचतुःपूर्वं चतुर्वारकं  
मन्त्री तर्पणतत्परोऽभिलषितं संप्राप्नुयान्मण्डलात् ॥ १६.३१ ॥   
  

अथ गजलिप्सुर्नृपति  
  
र्गजवनमध्ये प्रसाधयेद्वारि।  
  
तन्निकटे तु विशालं  
चतुरश्रं कारयेच्च गृहवर्यम् ॥ १६.३२ ॥   
  

परिवीतदृढावरणं  
  
तच्च चतुर्द्वारतोरणोल्लसितम्।  
  
तस्मिन्मण्डपवर्ये  
चतुरश्रामुन्नतां स्थलीं कृत्वा ॥ १६.३३ ॥   
  

उत्तरभागे तस्याः  
  
कुण्डं रचयेद्यथा पुरा तत्र।  
  
चापजहरिभवमानुष  
चक्रप्रोक्तानथाक्षरान्मन्त्री ॥ १६.३४ ॥   
  

ऊर्ध्वादिमेखलासु  
  
क्रमेण विलिखेन्निजेष्टसमवाप्त्यै।  
  
संप्रोक्तलक्षणयुतं  
प्रविरचयेन्मण्डलं स्थलीमध्ये ॥ १६.३५ ॥   
  

आवाह्य विघ्नेश्वरमर्चयित्वा  
  
प्रागुक्तया तत्र विधानक्लृप्त्या।  
  
निवेदयित्वा सह भक्ष्यलैह्यैः  
प्राज्यैश्च साज्यैरपि भोज्यजातैः ॥ १६.३६ ॥   
  

आधाय वैश्वानरमत्र कुण्डे  
  
समर्च्य मन्त्रैः क्रमशः कृशानोः।  
  
तैरेव पूर्वं जुहुयाद्धृतेन  
मन्त्री समृद्ध्या च ततस्त्रिवारम् ॥ १६.३७ ॥   
  

तारेण लक्ष्म्यद्रिसुतास्मरक्ष्मा  
  
विघ्नेशबीजैः क्रमशोऽनुबद्धैः।  
  
पदत्रयेणापि च मन्त्रराजं  
विभज्य मन्त्री नवधा जुहोतु ॥ १६.३८ ॥   
  

पुनः समस्तेन च मन्त्रवर्ण  
  
संख्यं प्रजुह्वन्नपि सर्पिषैव।  
  
पूर्वप्रदिष्टैर्जुहुयादथाष्ट  
द्रव्यैः प्रसिक्तैर्मधुरत्रयेण ॥ १६.३९ ॥   
  

सचतुश्चत्वारिंश  
  
त्सहस्रसंख्यैश्चतुःशतैः श्रुतिभिः।  
  
दशकचतुष्कैर्हुत्वा  
चत्वारिंशद्भिरन्तरेण दिनैः ॥ १६.४० ॥   
  

करिकलभाः करिणीभिः  
  
संपात्यन्तेऽवटेऽत्र गणपतिना।  
  
प्रतिदिनमभ्यवहार्य च  
विप्रान्संवर्धितस्तदाशीर्भिः ॥ १६.४१ ॥   
  

तेषां मातङ्गानां  
  
दद्यात्पञ्चांशदक्षिणां गुरवे।  
  
तद्विक्रीतं वसु वा  
प्रसादितायाथ तद्दशांशं वा ॥ १६.४२ ॥   
  

मिथुनानां गणपानां  
  
निध्योश्च तथाङ्गमातृलोकेशानाम्।  
  
मन्त्री घृतेन हुत्वा  
भ्यर्च्य च होमं समापयेत्सम्यक् ॥ १६.४३ ॥   
  

पुनरुद्धृत्य निवेद्या  
  
दिकं समभ्यर्च्य गणपतिं सावरणम्।  
  
उद्वास्य स्वे हृदये  
विहरेदित्यर्चना क्रमोद्दिष्टा ॥ १६.४४ ॥   
  

प्रोक्तस्त्वेवं दशभुजमनुः संग्रहेणात्र भक्तो  
  
दीक्षां प्राप्तो विधिवदभिजप्त्वाथ हुत्वार्चयित्वा।  
  
नुत्वा नत्वा दिनमनु तथा तर्पयित्वा स्वकामा  
ल्लँब्ध्वा चान्ते व्रजति मुनिभिः प्रार्थनीयं पदं तत् ॥ १६.४५ ॥   
  

स्मृतिपीठः पिनाकी सानुग्रहो बिन्दुसंयुतः।  
बीजमेतद्भुवः प्रोक्तं संस्तम्भनकरं परम् ॥ १६.४६ ॥   
  

चतुरीयो विलोमेन तारादिर्बिन्दुसंयुतः।  
वैघ्नो मन्त्रो हृदन्तोऽर्चाविधौ होमे द्विठान्तकः ॥ १६.४७ ॥   
  

गणकः स्यादृषिश्छन्दो निचृद्विघ्नश्च देवता।  
बीजेन दीर्घयुक्तेन दण्डिनाङ्गक्रियेरिता ॥ १६.४८ ॥   
  

रक्तो रक्ताङ्गरागांशुककुसुमयुतस्तुन्दिलश्चन्द्रमौलि  
  
र्नेत्रैर्युक्तस्त्रिभिर्वामनकरचरणो बीजपूरात्तनासः।  
  
हस्ताग्राक्लृप्तपाशाङ्कुशरदवरदो नागयज्ञाभिभूषो  
देवः पद्मासनो वो भवतु नतसुरो भूतये विघ्नराजः ॥ १६.४९ ॥   
  

दीक्षितः प्रजपेल्लक्षचतुष्कं प्राक्समीरितैः।  
जुहुयादष्टभिर्द्रव्यैर्यथापूर्वं दशांशतः ॥ १६.५० ॥   
  

पीठे तीव्रादिभिः पद्मकर्णिकायां विनायकम्।  
आवाह्य पूजयेद्दिक्षु चतुर्ष्वपि यजेत्पुनः ॥ १६.५१ ॥   
  

गणाधिपगणेशौ च गणनायकमेव च।  
गणक्रीडं कर्णिकायामङ्गैः किञ्जल्कसंस्थितैः ॥ १६.५२ ॥   
  

वक्रतुण्डैकदंष्ट्रौ च महोदरगजाननौ।  
लम्बोदरश्च विकटो विघ्नराड्धूमवर्णकौ।१६.५३ ॥   
  

समर्चयेन्मातृवर्गं बाह्ये लोकेश्वरानपि।  
इति प्रोक्ता संग्रहेण गाणेशीयं समर्चना ॥ १६.५४ ॥   
  

नालिकेरान्वितैर्मन्त्री सक्तुलाजतिलैर्हुनेत्।  
आरभ्याच्छां प्रतिपदं चतुर्थ्यन्तं चतुःशतम् ॥ १६.५५ ॥   
  

दिनशः सर्ववश्यं स्यात्सर्वकामप्रदं नृणाम्।  
तिलतण्डुलकैर्लक्ष्मीवश्यकृच्च यशस्करम् ॥ १६.५६ ॥   
  

मधुरत्रयसिक्ताभिर्लाजाभिः सप्तवासरम्।  
जुहुयात्कन्यकार्थी वा कन्यका वा वरार्थिनी ॥ १६.५७ ॥   
  

चतुर्थ्यां नालिकेरैस्तु होमः सद्यः श्रियावहः।  
हविषा घृतसिक्तेन सर्वकार्यार्थदो हुतः ॥ १६.५८ ॥   
  

दध्यन्नलोणमुद्राभिहुनेन्निशि चतुर्दिनम्।  
इष्टार्थसिद्ध्यै मतिमान्सद्यः संवादसिद्धये ॥ १६.५९ ॥   
  

ईदृशं गणपं ध्यात्वा मन्त्री तोयैः सुधामयैः।  
दिनादौ दिनशस्तस्य तर्पयेन्मस्तके सुधीः ॥ १६.६० ॥   
  

चत्वारिंशच्चतुःपूर्वं तत्पूर्वं वा चतुःशतम्।  
चत्वारिंशद्दिनात्तस्य काङ्क्षिता सिद्धिरेष्यति ॥ १६.६१ ॥   
  

नवनीते नवे लिख्यादनुलोमविलोमकम्।  
उदरस्थितसाध्याख्यं तद्बीजं तत्प्रतिष्ठितम् ॥ १६.६२ ॥   
  

समीरणं प्रतिष्ठाप्य जप्त्वाष्टशतसंख्यकम्।  
तूष्णीं प्रभक्षयेदेतत्सप्तरात्राद्वशीकरम् ॥ १६.६३ ॥   
  

अन्त्यासनोऽथ सूक्ष्मो  
  
लोहितगोऽग्निः पुनः स एव स्यात्।  
  
सादान्तेनायार्णौ  
नत्यन्तो मनुरयं स्वबीजाद्यः ॥ १६.६४ ॥   
  

ऋषिदेवते तु पूर्वे  
  
च्छन्दस्तु विराडमुष्य संप्रोक्ता।  
  
बीजेन दीर्घभाजा  
कथितोऽङ्गविधिः क्रमेण बिन्दुमता ॥ १६.६५ ॥   
  

धृतपाशाङ्कुशकल्पक  
  
लतिकास्वरदश्च बीजपूरयुतः।  
  
शशिशकलकलितमौलि  
स्त्रिलोचनोऽरुणतनुश्च गजवदनः ॥ १६.६६ ॥   
  

भासुरभूषणदीप्तो  
  
बृहदुदरः पद्मविष्टरो ललितः।  
  
ध्येयोऽनायतदोःपद  
सरसिरुहः संपदे सदा मनुजैः ॥ १६.६७ ॥   
  

दीक्षायुक्तः प्रजपे  
  
ल्लक्षं मनुमेनमथ तिलैरयुतम्।  
  
त्रिमधुरसिक्तैर्जुहुया  
त्पूर्वोक्तैर्वाथ वाष्टभिर्द्रव्यैः ॥ १६.६८ ॥   
  

विघ्नविनायकवीराः  
  
सशूलवरदेभवक्त्रकैकरदाः।  
  
लम्बोदरश्च मात  
ङ्गावृत्योरन्तरा च लोकेशाः ॥ १६.६९ ॥   
  

पूज्याः सितघृतपायस  
  
हवनात्संजायते महालक्ष्मीः।  
  
केवलघृतहुतमुदितो  
विघ्नः सद्यो वशीकरोति जगत् ॥ १६.७० ॥   
  

एकमपि नालिकेरं  
  
सचर्मलोष्टेन्धनं हुनेन्मन्त्री।  
  
दिनशश्चत्वारिंश  
द्दिनतः स तु वाञ्छितार्थमभ्येति ॥ १६.७१ ॥   
  

सह पृथुकेसक्तुलाजै  
  
स्तिलैरभीष्टार्थसिद्धये जुहुयात्।  
  
सापूपनालिकेरे  
क्षुककदलीभिस्तथा सुमधुराभिः ॥ १६.७२ ॥   
  

अष्टभिरेतैर्विहितो  
  
होमः सर्वार्थसाधको भवति।  
  
दिनशः सघृतान्नहुतो  
गृहयात्रायापको गृहस्थानाम् ॥ १६.७३ ॥   
  

अन्वहमन्वहमादौ  
  
गणपं संतर्पयेच्चतुःपूर्वम्।  
  
चत्वारिंशद्वारैः  
शुद्धजलैरिन्दिराप्तये मन्त्री ॥ १६.७४ ॥   
  

समहागणपतियुक्तै  
  
र्विघ्नाद्यैर्दशभिराह्वयैर्दिनशः।  
  
तर्पणपूजाहुतविधि  
रपि वाञ्छितसिद्धिदायको भवति ॥ १६.७५ ॥   
  

बिम्बादम्बुदवत्समेत्य सवितुः सोपानकै राजतै  
  
स्तोयं तोयजविष्टरं ध्रतलतादन्तं सपाशाङ्कुशम्।  
  
नासां साध्यनृके निधाय सुधया तद्रन्ध्रनिर्यातया  
सिञ्चन्तं वपुरन्वहं गणपतिं स्मृत्वामृतैस्तर्पयेत् ॥ १६.७६ ॥   
  

प्राग्भाषितानपि विधीन्विधिवद्विदध्या  
  
न्मन्त्री विशेषविदथान्वहमादरेण।  
  
एकत्र वा गणपतौ मनुजाः स्वरुच्या  
नामानुरूपमनुमेनममी भजन्तु ॥ १६.७७ ॥   
  

इति जपहुतपूजातर्पणैर्विघ्नराजं  
  
प्रभजति मनुजो यस्तस्य शुद्धिर्विशाला।  
  
भवति सधनधान्या पुत्रमित्रादियुक्ता  
विगतसकलविघ्ना विश्वसंवादिनी च ॥ १६.७८ ॥   
  
  
इति श्रीमत्परमहंसपरिव्राजकाचार्यस्य  
  
श्रीगोविन्दभगवत्पूज्यपादशिष्यस्य  
  
श्रीमच्छंकरभगवतः कृतौ  
प्रपञ्चसारे षोडशः पटलः ॥   
  
