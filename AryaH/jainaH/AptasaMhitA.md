+++
title = "आप्तसंहिता"
domain = "धर्मशास्त्रम्"
sub-domain = "धर्मशास्त्रसम्बद्धपुस्तकानि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2541"
source_url = "https://www.ebharatisampat.in/readbook3.php?bookid=MjAzNDk5MTU0NjI5MzQy&pageno=MjI0MjQyNjk5NTk="

+++
[[आप्तसंहिता	Source: [EB](https://www.ebharatisampat.in/readbook3.php?bookid=MjAzNDk5MTU0NjI5MzQy&pageno=MjI0MjQyNjk5NTk=)]]

\[




समन्तभद्रः आप्तमीमांसा


देवागमनभोयानचामरादिविभूतयः ।  
मायाविष्वपि दृश्यन्ते नातस्त्वमसि नो महान् ॥ १ ॥

अध्यात्मं बहिरप्येष विग्रहादिमहोदयः ।  
दिव्यः सत्यो दिवौकस्स्वप्यस्ति रागादिमत्सु सः ॥ २ ॥

तीर्थकृत्समयानां च परस्परविरोधतः ।  
सर्वेषामाप्तता नास्ति कश्चिदेव भवेद्गुरुः ॥ ३ ॥

दोषावरणयोर्हानिर्निःशेषास्त्यतिशायनात् ।  
क्वचिद्यथा स्वहेतुभ्यो बहिरन्तर्मलक्षयः ॥ ४ ॥

सूक्ष्मान्तरितदूरार्थाः प्रत्यक्षाः कस्यचिद्यथा ।  
अनुमेयत्वतोऽग्न्यादिरिति सर्वज्ञसंस्थितिः ॥ ५ ॥

स त्वमेवासि निर्दोषो युक्तिशास्त्राविरोधवाक् ।  
अविरोधो यदिष्टं ते प्रसिद्धेन न बाध्यते ॥ ६ ॥

त्वन्मतामृतबाह्यानां सर्वथैकान्तवादिनाम् ।  
आप्ताभिमानदग्धानां स्वेष्टं दृष्टेन बाध्यते ॥ ७ ॥

कुशलाकुशलं कर्म परलोकश्च न क्वचित् ।  
एकान्तग्रहरक्तेषु नाथ स्वपरवैरिषु ॥ ८ ॥

भावैकान्ते पदार्थानामभावानामपह्नवात् ।  
सर्वात्मकमनाद्यन्तमस्वरूपमतावकम् ॥ ९ ॥

कार्यद्रव्यमनादि स्यात्प्रागभावस्य निह्नवे ।  
प्रध्वंसस्य च धर्मस्य प्रच्यवेऽनन्ततां व्रजेत् ॥ १० ॥

सर्वात्मकं तदेकं स्यादन्यापोहव्यतिक्रमे ।  
अन्यत्र समवायेन व्यपदिश्येत सर्वथा ॥ ११ ॥

अभावैकान्तपक्षेऽपि भावापह्नववादिनाम् ।  
बोधवाक्यं प्रमाणं न केन साधनदूषणम् ॥ १२ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ १३ ॥

कथंचित्ते सदेवेष्टं कथञ्चिदसदेव तत् ।  
तथोभयमवाच्यं च नययोगान्न सर्वथा ॥ १४ ॥

सदेव सर्वं को नेच्छेत्स्वरूपादिचतुष्टयात् ।  
असदेव विपर्यासान्न चेन्न व्यवतिष्ठते ॥ १५ ॥

क्रमार्पितद्वयाद्द्वैतं सहावाच्यमशक्तितः ।  
अवक्तव्योत्तराः शेषास्त्रयो भङ्गाः स्वहेतुतः ॥ १६ ॥

अस्तित्वं प्रतिषेध्येनाविनाभाव्येकधर्मिणि ।  
विशेषणत्वात्साधर्म्यं यथा भेदविवक्षया ॥ १७ ॥

नास्तित्वं प्रतिषेध्येनाविनाभाव्येकधर्मिणि ।  
विशेषणत्वाद्वैधर्म्यं यथाऽभेदविवक्षया ॥ १८ ॥

विधेयप्रतिषेध्यात्मा विशेष्यः शब्दगोचरः ।  
साध्यधर्मो यथा हेतुरहेतुश्चाप्यपेक्षया ॥ १९ ॥

शेषभङ्गाश्च नेतव्या यथोक्तनययोगतः ।  
न च कश्चिद्विरोधोऽस्ति मुनीन्द्र तव शासने ॥ २० ॥

एवं विधिनिषेधाभ्यामनवस्थितमर्थकृत् ।  
नेति चेन्न यथाकार्यं बहिरन्तरुपाधिभिः ॥ २१ ॥

धर्मे धर्मेऽन्य एवार्थो धर्मिणोऽनन्तधर्मणः ।  
अङ्गित्वेऽन्यतमान्तस्य शेषान्तानां तदङ्गता ॥ २२ ॥

एकानेकविकल्पादावुत्तरत्रापि योजयेत् ।  
प्रक्रियां भङ्गिनीमेनां नयैर्नयविशारदः ॥ २३ ॥

अद्वैताकान्तपक्षेऽपि दृष्टो भेदो विरुध्यते ।  
कारकाणां क्रियायाश्च नैकं स्वस्मात्प्रजायते ॥ २४ ॥

कर्मद्वैतं फलद्वैतं लोकद्वैतं च नो भवेत् ।  
विद्याविद्याद्वयं न स्याद्बन्धमोक्षद्वयं तथा ॥ २५ ॥

हेतोरद्वैतसिद्धिश्चेद्द्वैतं स्याद्धेतुसाध्ययोः ।  
हेतुना चेद्विना सिद्धिर्द्वैतं वाङ्मात्रतो न किम् ॥ २६ ॥

अद्वैतं न विना द्वैतादहेतुरिव हेतुना ।  
संज्ञिनः प्रतिषेधो न प्रतिषेध्यादृते क्वचित् ॥ २७ ॥

पृथक्त्वैकान्तपक्षेऽपि पृथक्त्वादपृथक्कृतौ ।  
पृथक्त्वे न पृथक्त्वं स्यादनेकस्थो ह्यसौ गुणः ॥ २८ ॥

सन्तानः समुदायश्च साधर्म्यं च निरङ्कुशः ।  
प्रेत्यभावश्च तत्सर्वं न स्यादेकत्वनिह्नवे ॥ २९ ॥

सदात्मना च भिन्नं चेज्ज्ञानं ज्ञेयाद्द्विधाऽप्यसत् ।  
ज्ञानाभावे कथं ज्ञेयं बहिरन्तश्च ते द्विषाम् ॥ ३० ॥

सामान्यार्था गिरोऽन्येषां विशेषो नाभिलप्यते ।  
सामान्याभावतस्तेषां मृषैव सकला गिरः ॥ ३१ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ३२ ॥

अनपेक्षे पृथक्त्वैक्यं ह्यवस्तु द्वयहेतुतः ।  
तदेवैक्यं पृथक्त्वं च स्वभेदैः साधनं यथा ॥ ३३ ॥

सत्सामान्यात्तु सर्वैक्यं पृथग्द्रव्यादिभेदतः ।  
भेदाभेदविवक्षायामसाधारणहेतुवत् ॥ ३४ ॥

विवक्षा चाविवक्षा च विशेष्येऽनन्तधर्मिणि ।  
सतो विशेषणस्यात्र नासतस्तैस्तदर्थिभिः ॥ ३५ ॥

प्रमाणगोचरौ सन्तौ भेदाभेदौ न संवृती ।  
तावेकत्राविरुद्धौ ते गुणमुख्यविवक्षया ॥ ३६ ॥

नित्यत्वैकान्तपक्षेऽपि विक्रिया नोपपद्यते ।  
प्रागेव कारकाभावः क्व प्रमाणं क्व तत्फलम् ॥ ३७ ॥

प्रमाणकारकैर्व्यक्तं व्यक्तं चेदिन्द्रियार्थवत् ।  
ते च नित्यं विकार्यं किं साधोस्ते शासनाद्बहिः ॥ ३८ ॥

यदि सत्सर्वथा कार्यं पुंवन्नोत्पत्तुमर्हति ।  
परिणामप्रकॢप्तिश्च नित्यत्वैकान्तबाधिनी ॥ ३९ ॥

पुण्यपापक्रिया न स्यात्प्रेत्यभावः फलं कुतः ।  
बन्धमोक्षौ च तेषां न येषां त्वं नासि नायकः ॥ ४० ॥

क्षणिकैकान्तपक्षेऽपि प्रेत्यभावाद्यसम्भवः ।  
प्रत्यभिज्ञाद्यभावान्न कार्यारम्भः कुतः फलम् ॥ ४१ ॥

यद्यसत्सर्वथा कार्यं तन्मा जनि खपुष्पवत् ।  
मोपादाननियामो भून्माश्वासः कार्यजन्मनि ॥ ४२ ॥

न हेतुफलभावादिरन्यभावादनन्वयात् ।  
सन्तानान्तरवन्नैकः सन्तानस्तद्वतः पृथक् ॥ ४३ ॥

अन्येष्वनन्यशब्दोऽयं संवृतिर्न मृषा कथम् ।  
मुख्यार्थः संवृतिर्नास्ति विना मुख्यान्न संवृतिः ॥ ४४ ॥

चतुष्कोटेर्विकल्पस्य सर्वान्तेषूक्त्ययोगतः ।  
तत्त्वान्यत्वमवाच्यं च तयोः सन्तानतद्वतोः ॥ ४५ ॥

अवक्तव्यचतुष्कोटिविकल्पोऽपि न कथ्यताम् ।  
असर्वान्तमवस्तु स्यादविशेष्यविशेषणम् ॥ ४६ ॥

द्रव्याद्यन्तरभावेन निषेधः संज्ञिनः सतः ।  
असद्भेदो न भावस्तु स्थानं विधिनिषेधयोः ॥ ४७ ॥

अवस्त्वनभिलाप्यं स्यात्सर्वान्तैः परिवर्जितम् ।  
वस्त्वेवावस्तुतां याति प्रक्रियाया विपर्ययात् ॥ ४८ ॥

सर्वान्ताश्चेदवक्तव्यास्तेषां किं वचनं पुनः ।  
संवृत्तिश्चेन्मृषैवैषा परमार्थविपर्ययात् ॥ ४९ ॥

अशक्यत्वादवाच्यं किमभावात्किमबोधतः ।  
आद्यतोक्तिद्वयं न स्यात्किं व्याजेनोच्यतां स्फुटम् ॥ ५० ॥

हिनस्त्यनभिसंधातृ न हिनस्त्यभिसन्धिमत् ।  
बध्यते तद्द्वयापेतं चित्तं बद्धं न मुच्यते ॥ ५१ ॥

अहेतुकत्वानाशस्य हिंसाहेतुर्न हिंसकः ।  
चित्तसन्ततिनाशश्च मोक्षो नाष्टाङ्गहेतुकः ॥ ५२ ॥

विरूपकार्यारम्भाय यदि हेतुसमागमः ।  
आश्रयिभ्यामनन्योऽसावविशेषादयुक्तवत् ॥ ५३ ॥

स्कन्धाः सन्ततयश्चैव संवृतित्वादसंस्कृताः ।  
स्थित्युत्पत्तिव्ययास्तेषां न स्युः खरविषाणवत् ॥ ५४ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ५५ ॥

नित्यं तत्प्रत्यभिज्ञानान्नाकस्मात्तदविच्छिदा ।  
क्षणिकं कालभेदात्ते बुद्ध्यसञ्चरदोषतः ॥ ५६ ॥

न सामान्यात्मनोदेति न व्येति व्यक्तमन्वयात् ।  
व्येत्युदेति विशेषात्ते सहैकत्रोदयादि सत् ॥ ५७ ॥

कार्योत्पादः क्षयो हेतुर्नियमाल्लक्षणात्पृथक् ।  
न तौ जात्याद्यवस्थानादनपेक्षाः खपुष्पवत् ॥ ५८ ॥

घटमौलिसुवर्णार्थी नाशोत्पादस्थितिष्वयम् ।  
शोकप्रमोहमाध्यस्थ्यं जनो याति सहेतुकम् ॥ ५९ ॥

पयोव्रतो न दध्यत्ति न पयोऽत्ति दधिव्रतः ।  
अगोरसव्रतो नोभे तस्मात्तत्त्वं त्रयात्मकम् ॥ ६० ॥

कार्यकारणनानात्वं गुणगुण्यन्यतापि च ।  
सामान्यतद्वदन्यत्वं चैकान्तेन यदीष्यते ॥ ६१ ॥

एकस्यानेकवृत्तिर्न भागाभावाद्बहूनि वा ।  
भागित्वाद्वास्य नैकत्वं दोषो वृत्तेरनार्हते ॥ ६२ ॥

देशकालविशेषेऽपि स्याद्वृत्तिर्युतसिद्धिवत् ।  
समानदेशता न स्यान्मूर्तकारणकार्ययोः ॥ ६३ ॥

आश्रयाश्रयिभावान्न स्वातन्त्र्यं समवायिनाम् ।  
इत्ययुक्तः स सम्बन्धो न युक्तः समवायिभिः ॥ ६४ ॥

सामान्यं समवायश्चाप्येकैकत्र समाप्तितः ।  
अन्तरेणाश्रयं न स्यान्नाशोत्पादिषु को विधिः ॥ ६५ ॥

सर्वथानभिसम्बन्धः सामान्यसमवाययोः ।  
ताभ्यामर्थो न सम्बद्धस्तानि त्रीणि खपुष्पवत् ॥ ६६ ॥

अनन्यतैकान्तेऽणूनां संघातेऽपि विभागवत् ।  
असंहतत्वं स्याद्भूतचतुष्कं भ्रान्तिरेव सा ॥ ६७ ॥

कार्यभ्रान्तेरणुभ्रान्तिः कार्यलिङ्गं हि कारणम् ।  
उभयाभावतस्तत्स्थं गुणजातीतरच्च न ॥ ६८ ॥

एकत्वेऽन्यतराभावः शेषाभावोऽविनाभुवः ।  
द्वित्वसङ्ख्याविरोधश्च संवृतिश्चेन्मृषैव सा ॥ ६९ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ७० ॥

द्रव्यपर्याययोरैक्यं तयोरव्यतिरेकतः ।  
परिणामविशेषाच्च शक्तिमच्छक्तिभावतः ॥ ७१ ॥

संज्ञासंख्याविशेषाच्च स्वलक्षणविशेषतः ।  
प्रयोजनादिभेदाच्च तन्नानात्वं न सर्वथा ॥ ७२ ॥

यद्यापेक्षिकसिद्धिः स्यान्न द्वयं व्यवतिष्ठते ।  
अनापेक्षिकसिद्धौ च न सामान्यविशेषता ॥ ७३ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ७४ ॥

धर्मधर्म्यविनाभावः सिध्यत्यन्योन्यवीक्षया ।  
न स्वरूपं स्वतो ह्येतत्कारकज्ञापकाङ्गवत् ॥ ७५ ॥

सिद्धं चेद्धेतुतः सर्वं न प्रत्यक्षादितो गतिः ।  
सिद्धं चेदागमात्सर्वं विरुद्धार्थमतान्यपि ॥ ७६ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ७७ ॥

वक्तर्यनाप्ते यद्धेतोः साध्यं तद्धेतुसाधितम् ।  
आप्ते वक्तरि तद्वाक्यात्साध्यमागमसाधितम् ॥ ७८ ॥

अन्तरङ्गार्थतैकान्ते बुद्धिवाक्यं मृषाखिलम् ।  
प्रमाणाभासमेवातस्तत्प्रमाणादृते कथम् ॥ ७९ ॥

साध्यसाधनविज्ञप्तेर्यदि विज्ञप्तिमात्रता ।  
न साध्यं न च हेतुश्च प्रतिज्ञाहेतुदोषतः ॥ ८० ॥

बहिरङ्गार्थतैकान्ते प्रमाणाभासनिह्नवात् ।  
सर्वेषां कार्यसिद्धिः स्याद्विरुद्धार्थाभिधायिनाम् ॥ ८१ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ८२ ॥

भावप्रमेयापेक्षायां प्रमाणाभासनिह्नवः ।  
बहिःप्रमेयापेक्षायां प्रमाणं तन्निभं च ते ॥ ८३ ॥

जीवशब्दः सबाह्यार्थः संज्ञात्वाद्धेतुशब्दवत् ।  
मायादिभ्रान्तिसंज्ञाश्च मायाद्यैः स्वैः प्रमोक्तिवत् ॥ ८४ ॥

बुद्धिशब्दार्थसंज्ञास्तास्तिस्रो बुद्ध्यादिवाचिकाः ।  
तुल्या बुद्ध्यादिबोधाश्च त्रयस्तत्प्रतिबिम्बिकाः ॥ ८५ ॥

वक्तृश्रोतृप्रमातॄणां वाक्यबोधप्रमाः पृथक् ।  
भ्रान्तावेव प्रमाभ्रान्तौ बाह्यार्थौ तादृशेतरौ ॥ ८६ ॥

बुद्धिशब्दप्रमाणत्वं बाह्यार्थे सति नासति ।  
सत्यानृतव्यवस्थैवं युज्यतेऽर्थाप्त्यनाप्तिषु ॥ ८७ ॥

दैवादेवार्थसिद्धिश्चेद्दैवं पौरुषतः कथम् ।  
दैवतश्चेदनिर्मोक्षः पौरुषं निष्फलं भवेत् ॥ ८८ ॥

पौरुषादेव सिद्धिश्चेत्पौरुषं दैवतः कथम् ।  
पौरुषाच्चेदमोघं स्यात्सर्वप्राणिषु पौरुषम् ॥ ८९ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ९० ॥

अबुद्धिपूर्वापेक्षायामिष्टानिष्टं स्वदैवतः ।  
बुद्धिपूर्वव्यपेक्षायामिष्टानिष्टं स्वपौरुषात् ॥ ९१ ॥

पापं ध्रुवं परे दुःखात्पुण्यं च सुखतो यदि ।  
अचेतनाकषायौ च बध्येयातां निमित्ततः ॥ ९२ ॥

पुण्यं ध्रुवं स्वतो दुःखात्पापं च सुखतो यदि ।  
वीतरागो मुनिर्विद्वांस्ताभ्यां युञ्ज्यान्निमित्ततः ॥ ९३ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ९४ ॥

विशुद्धिसंक्लेशाङ्गं चेत्स्वपरस्थं सुखासुखम् ।  
पुण्यपापास्रवौ युक्तौ न चेद्व्यर्थस्तवार्हतः ॥ ९५ ॥

अज्ञानाच्चेद्ध्रुवो बन्धो ज्ञेयानन्त्यान्न केवली ।  
ज्ञानस्तोकाद्विमोक्षश्चेदज्ञानाद्बहुतोऽन्यथा ॥ ९६ ॥

विरोधान्नोभयैकात्म्यं स्याद्वादन्यायविद्विषाम् ।  
अवाच्यतैकान्तेऽप्युक्तिर्नावाच्यमिति युज्यते ॥ ९७ ॥

अज्ञानान्मोहतो बन्धो नाज्ञानाद्वीतमोहतः ।  
ज्ञानस्तोकाच्च मोक्षः स्यादमोहान्मोहितोऽन्यथा ॥ ९८ ॥

कामादिप्रभवश्चित्रः कर्मबन्धानुरूपतः ।  
तच्च कर्म स्वहेतुभ्यो जीवास्ते शुद्ध्यशुद्धितः ॥ ९९ ॥

शुद्ध्यशुद्धी पुनः शक्ती ते पाक्यापाक्यशक्तिवत् ।  
साद्यनादी तयोर्व्यक्ती स्वभावोऽतर्कगोचरः ॥ १०० ॥

तत्त्वज्ञानं प्रमाणं ते युगपत्सर्वभासनम् ।  
क्रमभावि च यज्ज्ञानं स्याद्वादनयसंस्कृतम् ॥ १०१ ॥

उपेक्षा फलमाद्यस्य शेषस्यादानहानधीः ।  
पूर्वं वाज्ञाननाशो वा सर्वस्यास्य स्वगोचरे ॥ १०२ ॥

वाक्येष्वनेकान्तद्योती गम्यं प्रति विशेषकः ।  
स्यान्निपातोऽर्थयोगित्वात्तव केवलिनामपि ॥ १०३ ॥

स्याद्वादः सर्वथैकान्तयोगात्किंवृत्तचिद्विधिः ।  
सप्तभङ्गनयापेक्षो हेयादेयविशेषकः ॥ १०४ ॥

स्याद्वादकेवलज्ञाने सर्वतत्त्वप्रकाशने ।  
भेदः साक्षादसाक्षाच्च ह्यवस्त्वन्यतमं भवेत् ॥ १०५ ॥

सधर्मणैव साध्यस्य साधर्म्यादविरोधतः ।  
स्याद्वादप्रविभक्तार्थविशेषव्यञ्जको नयः ॥ १०६ ॥

नयोपनयैकान्तानां त्रिकालानां समुच्चयः ।  
अविभ्राड्भावसम्बन्धो द्रव्यमेकमनेकधा ॥ १०७ ॥

मिथ्यासमूहो मिथ्या चेन्न मिथ्यैकान्ततास्ति नः ।  
निरपेक्षा नया मिथ्या सापेक्षा वस्तु तेऽर्थकृत् ॥ १०८ ॥

नियम्यतेऽर्थो वाक्येन विधिना वारणेन वा ।  
तथान्यथा च सोऽवश्यमविशेष्यत्वमन्यथा ॥ १०९ ॥

तदतद्वस्तु वागेषा तदेवेत्यनुशासति ।  
न सत्या स्यान्मृषावाक्यैः कथं तत्त्वार्थदेशना ॥ ११० ॥

वाक्स्वभावोऽन्यवागर्थप्रतिषेधनिरङ्कुशः ।  
आह च स्वार्थसामान्यं तादृग्वाच्यं खपुष्पवत् ॥ १११ ॥

सामान्यवाग्विशेषे चेन्न शब्दार्था मृषा हि सा ।  
अभिप्रेतविशेषाप्तेः स्यात्कारः सत्यलाञ्छनः ॥ ११२ ॥

विधेयमीप्सितार्थाङ्गं प्रतिषेधविरोधि यत् ।  
तथैवादेयहेयत्वमिति स्याद्वादसंस्थितिः ॥ ११३ ॥

इतीयमाप्तमिमांसा विहिता हितमिच्छता ।  
सम्यङ्मिथ्योपदेशार्थविशेषप्रतिपत्तये ॥ ११४ ॥

जयति जगति क्लेशावेशप्रपंचहिमांशुमान्  
विहितविषमैकान्तध्वान्तप्रमाणनयांशुमान् ।  
यतिपतिरजो यस्याधृष्टान्मताम्बुनिधेर्लवान्  
स्वमतमतयस्तीर्थ्या नाना परे समुपासते ॥ ११५ ॥

\\\\Z  
बेनरेस्ः जैन् सिद्धन्त्प्रकस्हिनि सन्स्थ, १९१४.


इन्पुत्ब्य्दिwअकरछर्य

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

