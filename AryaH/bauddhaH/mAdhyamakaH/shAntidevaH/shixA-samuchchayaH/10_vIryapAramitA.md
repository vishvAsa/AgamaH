+++
title = "१० वीर्यपारमिता"

+++
    
वीर्यपारमिता दशमः परिच्छेदः ॥  
    
एवं क्षान्तिप्रतिस्थितः श्रुते वीर्यम् आरभेत । अन्यथा श्रुतम् एवास्य विनाशाय सम्पद्यते ॥  
    
यथोक्तं चन्द्रप्रदीपसूत्रे । कियद्बहू धर्मपर्यायुणेया [दोउब्त्फ़ुल्] शीलं न रक्षेत श्रुते नमन्त । न बाहुश्रुत्येन स शक्यु त्रायितुं दुःशीलयेन व्रजमान दुर्गतिम् ॥  
    
श्रुतानुशंसास् तु नारायणपरिपृच्छायाम् उक्ताः । तथा हि कुलपुत्राः श्रुतवतः प्रज्ञागमो भवति । प्रज्ञावतः क्लेशप्रशमो भवति । निःक्लेशस्य मारो ऽवतारं न लभते ॥  
    
अत्र च महर्षेर् उत्तरस्य जातकं विस्तरेण कृत्वाह । धर्मकामानां हि । विमलतेजः । बोधिसत्वानां महासत्वानां सगौरवाणां सप्रतीशानां अन्यलोकधातुस्थिता अपि बुद्धा भगवन्तो मुखम् उपदर्शयन्ति धर्मं चानुश्रावयन्ति । धर्मकामानां । विमलतेजः । बोधिसत्वानां महासत्वानां पर्वतकन्दरवृक्षमध्येषु धर्मनिधानानि निक्षिप्तानि । धर्ममुखान्य् अन्नन्तानि पुस्तकगतानि करतलगतानि भवन्ति । धर्मकामानां विमलतेजः बोधिसत्वानां पूर्वबुद्धदर्शिन्यो देवता बुद्धप्रतिभानम् उपसंहरन्ति ॥ पे ॥  
    
परिक्षीणायुष्काणां बुद्धा भगवन्तो देवताश् चायुर्बलं चोपसंहरन्ति । बुद्धाधिष्ठानेन देवताधिष्ठानेन च काङ्क्षामाणा वर्षसहस्रम् अवतिष्ठन्ते ॥ पे ॥  
    
यावत् कल्पं वा कल्पावशेषं वा यावद् वा आकाङ्क्षन्ति धर्मगौरवजातानां बोधिसत्वानां बुद्धा भगवन्तो जराम् अप्य् अपनयन्ति । व्याधीन् अपनयन्ति । स्मृतिम् उपसंहरति । गतिं मतिं प्रतिभानं चोपसंहरन्ति ॥ पे ॥  
    
दृष्टिकृतानि विनोदयन्ति । सम्यग्दृष्टिं चोपसंहरन्ति । धर्मगौरवेण । विमलतेजः । बोधिसत्वानां महासत्वानां सर्वोपक्रमभयानि न भवन्ति । तस्मात् तर्हि विमलतेजः श्रुतसम्भारकौशल्याभियुक्तेन बोधिसत्वेन भवितव्यम् इति ॥  
    
किम् आकारं श्रुतं बोधिसत्वविनये प्रशस्तं । यथा आर्याक्षयमतिसूत्रे ऽभिहितं । अशीत्याकारप्रवेशं श्रुतं । तद् यथा । छन्दाकारम् आशयाकारम् अध्याशयाकारं प्रयोगाकारं निर्माणाकारम् अप्रमाणाकारं कल्याणमित्राकारं गौरवाकारं प्रदक्षिणाकारं सुवचनाकारं पर्युपासनाकारम् अवहितश्रोत्राकारं मनःकाराकारम् अविक्षेपाकारम् अवस्थानाकारं रत्नसञ्ज्ञाकारं भैषज्यसञ्ज्ञाकारं सर्वव्याधिशमनाकारं स्मृतिभजनाकारं गतिबोधनाकारं मतिरोचनाकारं बुद्धिप्रवेशाक् आरम् अतृप्तबुद्धधर्मश्रवणाकारं त्यागवृंहणाकारं दान्ताजानेयाकारं बहुश्रुतसेवनाकारं सत्यकृत्यप्रीत्यनुभवनाकारं कायौद्बिल्याकारं चित्तप्रह्लादनाकारम् अपरिखेदश्रवणाकारं धर्मश्रवणाकारं प्रतिपत्तिश्रवणाकारं परदेशनाश्रवणाकारं अश्रुतश्रवणाकारं अभिज्ञाश्रवणाकारम् अन्ययानास्पृहणाश्रवणाकारं प्रज्ञापारमिताश्रवणाकारं बोधिसत्वपिटकश्रवणाकारं सङ्ग्रहवस्तुश्रवणाकारम् उपायकौशल्यश्रवणाकारं ब्रह्मविहारश्रवणाकारं स्मृतिसम्प्रजन्यश्रवणाकारं गौरवाकारं उत्पादकौशल्यश्रवणाकारम् अन्नुत्पादकौशल्यश्रवणाकारम् अशुभाकारं मैत्र्याः श्रवणाकारं प्रतीत्यसमुत्पादाकारं अनित्याकारं दुष्खाकारम् अन्नात्माकारं शान्ताकारं शून्यतानिमित्ताप्रणिहिताकारं अन्नभिसंस् काराकारं कुशलाभिसंस्काराकारं सत्वाधिष्ठानाकारं अविप्रणाशाकारं स्वाधीनाकारं स्वचित्तारक्षणाकारं वीर्यस्याश्रंसनाकारं धर्मनिध्यप्त्याकारं क्लेशविपक्षाकारं स्वपक्षपरिकर्षणाकारं परपक्षक्लेशनिग्रहाकारं सप्तधनसमवशरणाकारं सर्वदारिद्र्योपछेदाकारं सर्वविद्वत्प्रशस्ताकारं पण्डिताभिनन्दनाकारं आर्यसम्मताकारं अन्नार्यप्रसादनाकारं सत्यदर्शनाकारं स्कन्धदोषविवर्जनाकारं संस्कृतदोषपरितुलनाकारम् अर्थप्रतिशरणाकारं धर्मप्रतिशरणाकारं सर्वपापाकरणाकारं आत्मपरहिताकारं सुकृतकर्माननुतप्यनाकारं विशेषगमनाकारं सर्वबुद्धधर्मप्रतिलाभाकारम् इति ॥  
    
पुनर् अत्रैवाह । यश् च धर्मसम्भारयोगः स एवास्य ज्ञानसम्भारो भवति । तत्र कतमो धर्मसम्भारयोगो येयम् अल्पार्थताल्पकृत्यताल्पभाषताल्पपरिष्कारता पूर्वरात्रापररात्रं जागरिकायोगम् अनुयुक्तस्य श्रुतार्थपरितुलनता । भूयो भूयः पर्येषणता । चित्तस्यान्नाविलता । नीवरणानां विष्कम्भनता । आपत्तिषु निःशरणज्ञानं । अकौकृत्यता । अपर्युत्थानता । प्रतिपत्तिसारता । धर्मनिम्नता धर्मप्रवणता धर्मप्राग्भारता । पराक्रमसम्पन्नता आदीप्तशिरश्चैलोपमता ज्ञानपर्येष्ट्या । तन्मयविहारिता । अशिथिलशीलतानिक्षिप्तधुरता विशेषगामिता सङ्गणिकाविवर्जनम् एकारामतारण्याभिमुखमनःकारता आर्यवंशसन्तुष्टिः धुतगुणेष्व् अचलनता धर्मारामरतिरतता लौकिकमन्त्रास्मरणता लोकोत्तरधर्मपर्येष्टिता स्मृत्यप्रमोषता । अर्थगत्यनुगमता । मत्या मार्गानुलोमता । धृत्या संवरप्रत्ययैर् ज्ञानानुगमः । ह्रीरपत्राप्यालङ्कारता । ज्ञानानुगमनसारता । अज्ञानविधमनता । अविद्यामोहतमस्तिमिरपटलपर्यवनद्धस्य प्रज्ञाचक्षुर्विशुद्धिः । सुविशुद्धबुद्धिता । बुद्धिविस्तीर्णता । असङ्कुचितबुद्धिता प्रभिन्नबुद्धिता । प्रत्यक्षबुद्धिता । अपराधीनगुणता । स्वगुणैर् अमन्यनता । परगुणपरिकीर्तनता । सुकृतकर्मकारिता । कर्मविपाकानुद्धुरता । कर्मपरिशुद्धिज्ञानम् इति ॥  
    
किं श्रोतव्यं । उक्तं भगवता ज्ञानवैपुल्यसूत्रे । सार्थकानि शास्त्राणि शिक्षितव्यानि । अपार्थकानि परिवर्जयितव्यानि । तद् यथा । लोकायतशास्त्राणि दण्डनीतिशास्त्राणि कार्खेदशास्त्राणि वादविद्याशास्त्राणि कुमारक्रीडाशास्त्राणि जम्भकविद्याशास्त्राणि ॥ पे ॥  
    
यान्य् अपि तद् अन्यानि कानिचिन् मोक्षप्रतिकूलानि शास्त्राणि सम्मोहाय संवर्तन्ते तानि सर्वाणि बोधिसत्वयानसम्प्रस्थितेन परिवर्जयितव्यानीति ॥  
    
एवं श्रुतवता चित्तं शोधयितुम् अरण्यम् आश्रयणीयं । कथं पुनर् आशयसम्पन्नस्याप्य् उग्रदत्तपरिपृच्छायां गृहम् अनुज्ञातं । यत्नवतो ऽप्य् असामर्थ्यात् । परदारादिष्व् अपि तर्हि नापत्तिः स्यात् । न तेषाम् असामर्थ्ये ऽपि प्रकृतिदुष्टत्वाद् गृहावासस्य च प्रज्ञप्तिसावद्यत्वाद् इति ॥  
    
इति शिक्षासमुच्चये वीर्यपारमिता परिच्छेदो दशमः ॥
