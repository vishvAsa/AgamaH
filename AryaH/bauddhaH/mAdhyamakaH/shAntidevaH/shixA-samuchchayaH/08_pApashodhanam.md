+++
title = "०८ पापशोधनम्"

+++
    
पापशोधनं अष्टमः परिच्छेदः । उक्ता त्रयाणाम् अप्य् आत्मभावादीनां रक्षा । शुद्धिर् अधुना वक्तव्या । किम् अर्थम् । शोधितस्यात्मभावस्य भोगः पथ्यो भविष्यति । सम्यक्सिद्धस्य भक्तस्य निष्कणस्येव देहिनाम् ॥  
    
यथोक्तम् आर्यतथागतगुह्यसूत्रे । यानि च तानि महानगरेषु महाश्मशानानि भवन्त्य् अन्नेकप्राणिशतसहस्राकीर्णानि । तत्रापि स बोधिसत्वो महासत्वो महान्तम् आत्मभावं मृतं कालगतम् उपदर्शयति । तत्र ते तिर्यग्योनिगताः सत्वा यावद् अर्थं मांसं परिभुज्यायुःपर्यन्ते मृताः कालगताः सुगतौ स्वर्गलोके देवेषूपपद्यन्ते । स चैव तेषां हेतुर् भवति यावत् परिनिर्वाणाय । यद् इदं । तस्यैव बोधिसत्वस्य पूर्वप्रणिधानपरिशुद्ध्या । येन दीर्घरात्रम् एवं प्रणिधानं कृतं । ये मे मृतस्य कालगतस्य मांसं परिभुञ्जीरन् । स एव तेषां हेतुर् भवेत् स्वर्गोत्पत्तये यावत् परिनिर्वाणाय तस्य शीलवतः । ऋध्यति चेतना । ऋध्यति प्रार्थना । ऋध्यति प्रणिधानम् इति ॥  
    
पुनर् अत्रैवोक्तं । स धर्मकायप्रभावितो दर्शनेनापि सत्वानाम् अर्थं करोति । श्रवणेनापि स्पर्शनेनापि सत्वानाम् अर्थं करोति । तद् यथापि नाम शान्तमते जीवकेन वैद्यराजेन सर्वभैषज्यानि समुदानीय भैषज्यतरुसंहातम् अयं दारिकारूपं कृतं प्रासादिकं दर्शनीयं सुकृतं सुनिष्ठितं सुपरिकर्मकृतं । सागच्छति गच्छति तिष्ठति निषीदति शय्यां च कल्पयति । तत्र ये आगच्छन्त्य् आतुरा महात्मानो राजानो वा राजमात्रा वा श्रेष्ठिगृहपत्यमात्यकोट्टराजानो वा । तान् स जीवको वैद्यराजस् तया भैषज्यदारिकया सार्द्धं संयोजयति । तेषां समनन्तरसंयोगम् आपन्नानां सर्वव्याधयः प्रस्रभ्यन्ते ऽरागाश् च भवन्ति सुखिनो निर्विकाराः । पश्य शान्तमते जीवकस्य वैद्यराजस्य लौकिकव्याधिचिकित्साज्ञानं यद्य् अन्येषां वैद्यानां संविद्यते । एवम् एव शान्तमते तस्य धर्मकायप्रभावितस्य बोधिसत्वस्य यावन्तः सत्वाः स्त्रीपुरुषदारकदारिका रागदोषमोहसन्तप्ताः कायं स्पृशन्ति । तेषां संस्पृष्टमात्राणां सर्वक्लेशाः प्रस्रभ्यन्ते विगतसन्तापं च कायं सञ्जानन्ति ॥  
    
यद् इदं तस्यैव बोधिसत्वस्य पूर्वप्रणिधानसुपरिशुद्धत्वात् । एतदर्थम् आत्मभावः शोध्यः ॥  
    
किं च अशोधने दोषम् आह ।तृणछन्नं यथा शस्यं रोगैः सीदति नैधते । बुद्धाङ्कुरस् तथा वृद्धिं क्लेशछन्नो न गच्छति ॥  
    
प्रतिपक्षनिरासेन वृद्ध्यर्थं चेत्य् अभिप्रायः ॥  
    
आत्मभावस्य का शुद्धिः । पापक्लेशविशोधनं । सम्बुद्धोक्त्यर्थसारेण । यत्नाभावे त्व् अपायगः ॥  
    
तत्र पापशोधनं चतुर्धर्मकसूत्रे देशितं । चतुर्भिर् मैत्रेय धर्मैः समन्वागतो बोधिसत्वो महासत्वः कृतोपचितं पापम् अभिभवति । कतमैश् चतुर्भिः । यद् उत । विदूषणासमुदाचारेण प्रतिपक्षसमुदाचारेण । प्रत्यापत्तिबलेन । आश्रयबलेन च ॥  
    
तत्र विदूषणासमुदाचारो ऽकुशलं कर्माध्यचारति तत्र तत्रैव च विप्रतिसारबहुली भवति ॥  
    
तत्र प्रतिपक्षसमुदाचारः कृत्वाप्य् अकुशलं कर्म कुशले कर्मण्य् अत्यर्थाभियोगं गतः ॥  
    
प्रत्यापत्तिबलं संवरसमादानाद् अकरणसंवरलाभः ॥  
    
तत्राश्रयबलं बुद्धधर्मसङ्घशरणगमनम् अन्नुत्सृष्टबोधिचित्तता च । सुबलवत्सन्निश्रयेण न शक्यते पापेनाभिभवितुं । एभिर् मैत्रेय चतुर्भिर् धर्मैः समन्वागतो बोधिसत्वो महासत्वः कृतोपचितं पापम् अभिभवतीति ॥  
    
तत्र कथं विदूषणासमुदाचारो भावयितव्यः । यथा सुवर्णप्रभासोत्तमसूत्रे ऽभिहितं ॥  
    
समन्वाहरन्तु मां बुद्धाः कृपाकारुण्यचेतसः । ये च दशदिशि लोके तिष्ठन्ति द्विपदोत्तमाः ॥  
    
यच् च मे पापकं कर्म कृतं पूर्वं सुदारुणं । तत् सर्वं देशयिष्यामि स्थितो दशबलाग्रतः ॥  
    
मातापितॄन् अजानता बुद्धानाम् अप्रजानता । कुशलं चाप्रजानता यत् तु पापं कृतं मया ॥  
    
ऐश्वर्यमदमत्तेन कुलभोगमदेन च । तारुण्यमदमत्तेन यत् तु पापं कृतं मया ॥  
    
दुश्चिन्तितं दुरुक्तं च दुष्कृतेनापि कर्मणा । अन्नादीनवदर्शिना यत् तु पापं कृतं मया ॥  
    
बालबुद्धिप्रचारेण अज्ञानावृतचेतसा । पापमित्रवशाच् चैव क्लेशव्याकुलचेतसा ॥  
    
क्रीडारतिवशाच् चैव शोकरोगवशेन वा । अतृप्तधनदोषेण यत् तु पापं कृतं मया ॥  
    
अन्नार्यजनसंसर्गैर् ईर्ष्यामात्सर्यहेतुना । शाठ्यदारिद्र्यदोषेण यत् तु पापं कृतं मया ॥  
    
व्यसनागमकाले ऽस्मिन् कामानां भयहेतुना । अन्नैश्वर्यगतेनापि यत् तु पापं कृतं मया ॥  
    
चलचित्तवशेनैव कामक्रोधवशेन वा । क्षुत्पिपासार्दितेनापि यत् तु पापं कृतं मया ॥  
    
पानार्थं भोजनार्थं च वस्त्रार्थं स्त्रीषु हेतुना । विचित्रैः क्लेशसन्तापैर् यत् तु पापं कृतं मया ॥  
    
कायवाङ्मनसां पापं त्रिधा दुश्चरितं चित्तं । यत् कृतम् ईदृशै रूपैस् तत् सर्वं देशयाम्य् अहम् ॥  
    
यत् तु बुद्धेषु धर्मेषु श्रावकेषु तथैव च । अगौरवं कृतं स्याद् धि तत् सर्वं देशयाम्य् अहम् ॥  
    
यत् तु प्रत्येकबुद्धेषु बोधिसत्वेषु वा पुनः ।अगौरवं कृतं स्याद् धि तत् स्र्वं देशयाम्य् अहम् ॥  
    
सद्धर्मभाणकेष्व् एव अन्येषु गुणवत्सु वा । अगौरवं कृतं स्याद् धि तत् सर्वं देशयाम्य् अहम् ॥  
    
सद्धर्मः प्रतिक्षिप्तः स्याद् अज्ञानं तेन मे सदा । मातापितृष्व् अगौरवं तत् सर्वं देशयाम्य् अहम् ॥  
    
मूर्खत्वेन बालत्वेन मानदर्पावृतेन च । रागद्वेषेण मोहेन तत् सर्वं देशयाम्य् अहम् ॥  
    
व्यवलोकयन्तु मां बुद्धाः समन्वाहृतचेतसः । अत्ययं प्रतिगृह्णन्तु कारुण्यार्पितचेतसः ॥  
    
यत् तु पापं कृतं पूर्वं मया कल्पशतेषु च । तस्यार्थं शोकचित्तो ऽहं क्र्पणीयो भयार्दितः ॥  
    
भवामि पापकर्माणां सततं दीनमानसः । यत्र यत्र चरिष्यामि न चास्ति मे बलं क्वचित् ॥  
    
सर्वे कारुणिका बुद्धाः सर्वे भयहरा जगे । अत्ययं प्रतिगृह्णन्तु मोचयन्तु च मां भयात् ॥  
    
क्लेशकर्मफलं मह्यं प्रवाहयन्तु तथागताः । स्नापयन्तु च मां बुद्धाः कारुण्यसरितोदकैः ॥  
    
सर्वं पापं देशयामि यत् तु पूर्वं कृतं मया । यच् च एतर्हि मे पापं तत् सर्वं देशयाम्य् अहम् ॥  
    
आयत्यां संवरम् आपद्ये सर्वदुष्कृतकर्मणाम् । न छादयामि तत् पापं यद् भवेन् मम दुष्कृतम् ॥  
    
त्रिविधं कायिकं कर्म वचसा च चतुर्विधम् । मनसा त्रिप्रकारेण तत् सर्वं देशयाम्य् अहम् ॥  
    
कायकृतं वाचकृतं मनसा च विचिन्तितं । कृतं दशविधं कर्म तत् सर्वं देशयाम्य् अहम् ॥  
    
यच् च मे पापकं कर्म अन्निष्टफलदायकं । तत् सर्वं देशयिष्यामि बुद्धानां पुरतः स्थितः ॥  
    
भवगतिसङ्कटे बालबुद्धिना पापं यन् मे कृतं सुदारुणम् । दशबलम् अग्रतः स्थितः तत् सर्वं पापं प्रतिदेशयामि । देशयामि च तत् पापं यन् मया सञ्चितं जन्मसङ्कटे विविधैः कायप्रचारसङ्कटैर् भवसङ्कटलोकसङ्कटे चापलचलचित्तसङ्कटे मूर्खबालकृतक्लेशसङ्कटे । पापमित्रागमसङ्कटे च । भयसङ्कटरागसङ्कटे दोषमोहतमसङ्कटैर् अपि क्षणसङ्कटे कालसङ्कटे पुण्योपार्जनसङ्कटैर् अपि । जिनसङ्कटसम्मुखस्थितः । तत् सर्वपापं प्रतिदेशयामि ॥  
    
विशेषतस् तु बोधिसत्वापत्तीनां गुर्वीणां लघ्वीनां देशनार्योपालिपरिपृच्छायाम् उक्ता । का पुनर् गुर्वी मूलापत्तिः ॥  
    
सामान्यतस् तु तत्रोक्तं । सचेद् उपाले महायानसम्प्रस्थितो बोधिसत्वो महासत्वो गङ्गानदीवालिकोपमा रागप्रतिसंयुक्ता आपत्तीर् आपद्येत । यां चैकतो द्वेषसम्प्रयुक्ताम् आपत्तिम् आपद्येत बोधिसत्वयानं प्रमाणीकृत्य ॥ पे ॥  
    
इयं ताभ्यो गुरुतरा आपत्तिर् येयं द्वेषसंयुक्ता । तत् कस्य हेतोः । यो ऽयं द्वेष उपाले सत्वपरित्यागाय संवर्तते । रागः सत्वसङ्ग्रहाय संवर्तते । तत्रोपाले यः क्लेशः सत्वसङ्ग्रहाय संवर्तते । न तत्र बोधिसत्वस्य छलं न भयं ॥ पे ॥  
    
तस्मात् तर्हि त्वाम् उपाले याः काश्चन रागप्रतिसंयुक्ता आपत्तयः सर्वस् ता अन्नापत्तय इति वदामि । को ऽत्राभिप्रायः । सत्वसङ्ग्रहस्यैव पूर्वम् एव विशेषितत्वाद् । अध्याशयकृपावतो ह्य् अयम् उपदेशः ॥  
    
यस्माद् अन्नन्तरम् आह । तत्रोपाले ये ऽन्नुपायकुशला बोधिसत्वास् ते रागप्रतिसंयुक्ताभ्य आपत्तिभ्यो बिभ्यति । ये पुनर् उपायकुशला बोधिसत्वास् ते द्वेषसम्प्रयुक्ताभ्य आपत्तिभ्यो बिभ्यति न रागप्रतिसंयुक्ताभ्य इति ॥  
    
के पुनर् उपायकुशलाः । ये प्रज्ञाकृपाभ्यां सत्वत्यागान् निवार्यन्ते । उभयथा हि सत्वत्यागो भवति । केवलप्रज्ञया दुष्खशून्यतावबोधात् । केवलया च कृपया क्लेशबलाद् अचिरेण कृपाहानिः ॥  
    
यद् उक्तम् उपायकौशल्यसूत्रे । तद् यथा कुलपुत्र मन्त्रविद्याधरः पुरुषो राज्ञा पञ्चपाशकेन बन्धनेन बद्धः स्यात् । स यदा काङ्क्षेत प्रक्रमणाय तदैकमन्त्रविद्याबलेन सर्वबन्धनानि छित्त्वा प्रक्रमेत् । एवम् एव कुलपुत्रोपायकुशलो बोधिसत्वः पञ्चभिः कामगुणै रतिं विन्दति तैश् चाकीर्णो विहरति । यदा च पुनर् आकाङ्क्षते तदा प्रज्ञाबलाधीनेन एकेन च सर्वज्ञताचित्तेन सर्वकामगुणान् प्रभुज्य च्युतो ब्रह्मलोकए उपपद्यतए इति ॥  
    
द्वेषे ऽपि किं नैवम् इष्यते । प्रकृतिमहासावद्यत्वात् । कृपावैकल्ये चोपायस्यैवासम्भवात् ॥  
    
परार्थसिद्धिं वा स्वार्थाद् गुरुतराम् अधिमुच्यमानः कोपपरवत्तयापि परम् अनुशास्यानुतापपूर्वकम् आयत्यां संवरम् उत्पद्यते । अहितनिवारके क्रोधे को दोषः । अवकाशदानेन तद्वासनादोषात् कृपाहानिदोषः । तच्छेदेन मूलच्छेददोष इति पश्चाद् दर्शयिष्यामः । यद्य् अपि तस्य सत्वस्य तद्धितं तथापि बोधिसत्वकृपाहान्या महतः सत्वार्थानुबन्धस्य हानिः स्यात् ॥  
    
आर्यसत्यके परिवर्त्ते ऽपि पुत्रदृष्टान्तः करुणाधिष्ठित एव वेदितव्यः । यश् च तत्रापि कृपाप्रतिषेधः स लोकार्थपाण्डित्येन लोकावर्जनार्थं । निवार्यमाणश् च यदि हितकामे बोधिसत्वे प्रतिघं लभेत स बोधिसत्वः स्याद् उभयोर् अन्नर्थः ॥  
    
रागे ऽपि तर्हि दोषः पठ्यते । कामानुषेवणि भोति अन्ध मनुजो । मातापितृघातयी । कामान् सेवतु शीलवन्तु वधयी । तस्माद् विवर्जेत् सदा इति ॥  
    
स्वसौख्यसङ्गेन च परदुष्खोपेक्षा दृष्टा ॥  
    
सत्यं दृष्टा । येन परदुष्खं स्वदुष्खतया नाभ्यस्तं । येन त्व् अभ्यस्तं । तस्योभयदोषासम्भवः ॥  
    
यथोक्तं चन्द्रप्रदीपसूत्रे । तद् यथापि नामानन्द कश्चिद् एव पुरुषो ऽधस्तात् पादतलम् आदाय यावन् मुर्द्धन्य् आदीप्तो भवेत् । सम्प्रज्वलित एकज्वलीभुतस् तं कश्चिद् एव पुरुष उपसङ्क्रम्य एवं वदेद् । एहि त्वां भोः पुरुष निर्वापितेनात्मभावेन पञ्चभिः कामगुणैः समर्पितः समन्वङ्गीभूतः क्रीडस्व रमस्व परिचारयस्वेति । तत् किं मन्यसे आनन्द । अपि तु स पुरुषो ऽनिर्वापितेनात्मभावेन पञ्चभिः कामगुणैः क्रीडेत रमेत् परिचरेत् ॥  
    
आनन्द आह ॥  
    
नो हीदं भगवन् ॥  
ग्  
भगवान् आह । क्रीडेतानन्द स पुरुषो रमेत् परिचरेत् परिकल्पम् उपादायापरिनिर्वापितेनात्मभावेन पञ्चभिः कामगुणैः समर्पितः समन्वङ्गीभूतो । न त्व् एवं तथागतस्य पूर्वं बोधिसत्वचर्यां चरमाणस्य सत्वान् त्रिभिर् अपायैर् दुष्खितान् दृष्ट्वा दरिद्रान् अभूत् सौमनस्यं वा चित्तप्रसादो वेति विस्तरः ॥  
    
लोके ऽपि पुत्रे शूलम् आरोप्यमाणे । पश्यतोर् मातापित्रोर् न स्वसौख्यसङ्गो दृष्टः स्वानुरूपकृपावशात् । प्रच्छन्नस् तर्हि सस्वामिकासु निस्वामिकासु बाहुलधर्मध्वजरक्षितासु काममिथ्याचारो न स्यात् । सति सत्वार्थे सत्वानुपघाते चानुबन्धं निरूप्यादोषः ॥  
    
सम्यग्ब्रह्मचारिणीषु कृतार्थत्वाद् दूरात् परिहारः । पूज्या च मातृभगिन्यादिवत् । एवं तर्हि भिक्षोर् अप्य् एवम् आपन्नं । न तस्यापरेण ब्रह्मचर्यप्रकारेण सत्वार्थसाधनात् ॥  
    
तथा ह्य् उक्तम् आर्याक्षयमतिसूत्रे । कालाकाले पुनर् अनेनोपेक्षा करणीयेति ॥  
    
अथ ततो ऽप्य् अधिकं सत्वार्थं पश्येत् । शिक्षां निक्षिपेत् ॥  
    
उपायकौशल्यसूत्रे ज्योतिर्माणवकं द्वाचत्वारिंशद्वर्षसहस्रब्रह्मचारिणम् अधिकृत्य सप्तमे पदे स्थितस्य कारुण्यम् उत्पद्येत । किं चाप्य् अहम् इदं व्रतं खण्डयित्वा निरयपरायणः स्यां । तथाप्य् उत्सहे ऽहं नैरयिकं दुष्खं प्रतिवेदयितुम् अथ चेयं स्त्री सुखिता भवतु । मा कालं करोतु । इति हि कुलपुत्र ज्योतिर्माणवकः पश्चान्मुखो निवर्त्य तां स्त्रियं दक्षिणेन पाणिना गृहीत्वैवम् आह । उत्तिष्ठ भगिनि यथाकामकरणीयस् ते भवामीति ॥ पे ॥  
    
सो ऽहं कुलपुत्र महाकारुण्यचित्तोत्पादेनेत्वरेण कामोपसंहितेन दशकल्पसहस्राणि पश्चान्मुखम् अकार्षम् । पश्य कुलपुत्र यद् अन्येषां निरयसंवर्तनीयं कर्म । तद् उपायकुशलस्य बोधिसत्वस्य ब्रह्मलोकोपपत्तिसंवर्तनीयम् इति ॥  
    
पुनर् अत्रैवाह । यदि बोधिसत्व एकस्य सत्वस्य कुशलमूलं सञ्जनयेत् तथारूपां चापत्तिम् आपद्येत यथारूपयापत्त्यापन्नया कल्पशतसहस्रं निरये पच्येत । उत्सोढव्यम् एव भगवन् बोधिसत्वेनापत्तिम् आपत्तुं तच् च नैरयिकं दुष्खं । न त्व् एव तस्यैकसय् सत्वस्य कुशलं परित्यक्तुम् इति ॥  
    
पुनर् अत्रैवाह । इह कुलपुत्रोपायकुशलो बोधिसत्वो यदा कदाचित् कस्मिंश्चित् पापमित्रवशेनापत्तिम् आपद्येत । स इतः प्रतिसंशिक्षते । न मयैभिः स्कन्धैः परिनिर्वापयितव्यं । मया पुनर् एवं सन्नाहः सन्नद्धव्यः । अपरान्तकोटिः संसरितव्या सत्वानां परिपाचनहेतोर् इति । न मया चित्तदाहः करणीयो । यथा यथा संसरिष्यामि तथा तथा सत्वान् परिपाचयिष्यामि । अपि त्व् एतां चापत्तिं यथाधर्मं प्रतिकरिष्यामि । आयत्यां संवरम् आपत्स्ये । सचेत् कुलपुत्र प्रव्रजितो बोधिसत्वः परिकल्पम् आदाय सर्वाश् चतस्रो मूलापत्तीर् अतिक्रमेद् अनेन चोपायकौशल्येन विनोदयेद् । अन्नापत्तिं बोधिसत्वस्य वदामीति ॥  
    
स्फुटं चार्यरत्नमेघे आनन्तर्यचिकीर्षुपुरुषमारणानुज्ञानात् ॥  
    
श्रावकविनये ऽपि मूलापत्तिस्थानए एव कारुण्यान् मृगादिमोक्षणे ऽन्नापत्तिर् उक्तैव ॥  
    
अयं च रागे गुणो यद् बोधिसत्वे रागम् उत्पाद्य सुगतिर् लभ्यते । न तु क्रोधेन ॥  
    
यथोक्तम् उपायकौशल्यसूत्रे । प्रियङ्करे बोधिसत्वे रक्ता ॥। धव्योत्तरां दारिकाम् अधिकृत्य । प्रियङ्करस्य प्रणिधेः पुनः पुनर् या इस्त्रि प्रेक्षेत सरागचित्ता । सा इस्त्रिभावं परिवर्जयित्वा पुरुषो भवेत् यादृग् उदारसत्वः ॥  
    
पश्यस्व आनन्द गुणास्य ईदृशाः । येनान्यसत्वा निरयम् व्रजन्ति । तेनैव शूरेषु जनित्व रागं गच्छन्ति स्वर्गं पुरुषत्वम् एव च ॥ पे ॥  
    
भैषज्यराजेषु महायशेषु । को बोधिसत्वेषु जनयेत द्वेषम् । येसां किलेशो ऽपि सुखस्य दायकः । किं वा पुनर् यः तान् सत्करेया । इति ॥  
    
एवम् अन्यस्मिन् सत्वार्थोपाये सति रागजापत्तिर् अन्नापत्तिर् उक्ता ॥  
    
उपायकौशल्यसूत्रे च गणिकावत् कृतार्थो बोधिसत्वो निरपेक्षस् तं सत्वं त्यजतीति विस्तरेणोक्तम् ॥  
    
अलब्धभूमेश् च षट्पारमितासु चरितवत इयं चिन्ता । नेतरस्येत्य् आस्तां प्रासङ्गिकम् ॥  
    
तस्माद् द्वेषस्यावकाशो न देय । उक्तं ह्य् उपालिपरिपृच्छायां । बोधिसत्वानां शारिपुत्र द्वे महासावद्ये आपत्ती । कतमे द्वे । द्वेषसहगता मोहसहगता चेति । तत्र शारिपुत्र प्रथमा आपत्तिर् दशवर्गे ऋजुकेन देशयितव्या । हस्तापत्तिः पञ्च वर्गे गुर्वी देशयितव्या । स्त्रिया हस्तग्रहणं चक्षुर्दर्शनं । दुष्टचित्तापत्तिर् एकपुद्गलस्य द्वयोर् वा शारिपुत्र तां गुर्वीं दशयेत् । पञ्चानन्तर्यसमन्वागतापत्तिर् बोधिसत्वेन स्त्र्यापत्तिर् दारिकापत्तिर् हस्तापत्तिः स्तूपापत्तिः सङ्घापत्तिस् तथान्याश् चापत्तयो बोधिसत्वेन न पञ्चत्रिंशतां बुद्धानां भगवताम् अन्तिके रात्रिन्दिवं एकाकिना गुर्व्यो देशयितव्याः ॥  
    
तत्रेयं देशना । अहम् एवन्नामा बुद्धं शरणं गच्छामि । धर्मं शरणं गच्छामि । सङ्घं शरणं गच्छामि ॥  
    
नमः शाक्यमुनये तथागतायार्हते सम्यक्सम्बुद्धाय । नमो वज्रप्रमर्दिने । नमो रत्नार्चिषे । नमो नागेश्वरराजाय । नमो वीरसेनाय । नमो वीरनन्दिने । नमो रत्नश्रिये । नमो रत्नचन्द्रप्रभाय । नमो ऽमोघदर्शिने । नमो रत्नचन्द्राय । नमो निर्मलाय । नमो विमलाय । नमः शूरदत्ताय । नमो ब्रह्मणे । नमो ब्रह्मदत्ताय । नमो वरुणाय । नमो वरुणदेवाय । नमो भद्रश्रिये । नमश् छन्दनश्रिये । नमो ऽन्नन्तौजसे । नमः प्रभासश्रिये । नमो ऽशोकश्रिये । नमो नारायणाय । नमः कुसुमश्रिये । नमो ब्रह्मज्योतिर्विक्रीडिताभिज्ञाय तथागताय । नमो धनश्रिये । नमः स्मृतिश्रिये । नमः सुपरिकीर्तितनामधेयश्रिये । नम इन्द्रकेतुध्वजराजाय । नमः सुविक्रान्तश्रिये । नमो विचित्रसङ्क्रमाय । नमो विक्रान्तगामिने । नमः समन्तावभासव्यूहश्रिये । नमो रत्नपद्मविक्रामिणे । नमो रत्नपद्मसुप्रतिष्ठितशैलेन्द्रराजाय तथागतायार्हते सम्यक्सम्बुद्धाय ॥  
    
एवम्प्रमुखा यावन्तः सर्वलोकधातुषु तथागतार्हन्तः सम्यक्सम्बुद्धास् तिष्ठन्ति ध्रियन्ते यापयन्ति । ते मां समन्वाहरन्तु बुद्धा भगवन्तो यन् मयास्यां जातौ अन्यासु वा जातिष्व् अन्नवराग्रे जातिसंसारे संसरता [दोउब्त्फ़ुल्] पापकं कर्म कृतं स्यात् कारितं वा क्रियमाणं वानुमोदितं भवेत् । स्तौपिकं वा साङ्घिकं वा द्रव्यम् अपहृतं स्यात् हारितं वा ह्रियमाणं वानुमोदितं भवेत् । पञ्चानन्तर्याणि कृतानि स्युः कारितानि वा क्रियमाणानि वानुमोदितानि भवेयुः । दशाकुशलान् कर्मपथान् समादाय वर्तितं स्यात् परे वा समादापिताः स्युर् वर्तमाना वानुमोदिता भवेयुर् येन कर्मावरणेनावृतो ऽहं निरयं वा गच्छेयं तिर्यग्योनिं वा यमविषयं वा गच्छेयं प्रत्यन्तजनपदेषु म्लेच्छेषु वा प्रत्याजायेयं दीर्घायुष्केषु देवेषूपपद्येयम् इन्द्रियविकलतां वाधिगच्छेयं मिथ्यादृष्टिं वोपगृह्णीयां बुद्धोत्पादं वा विरागयेयं । तत् सर्वं कर्मावरणं तेषां बुद्धानां भगवतां ज्ञानभूतानां चक्षुर्भूतानां साक्षिभूतानां प्रमाणभूतानां जानतां पश्यताम् अग्रतः प्रतिदेशयामि आविष्करोमि न प्रतिच्छादयाम्य् आयत्यां संवरम् आपद्ये । समन्वाहरन्तु मां ते बुद्धा भगवन्तो यन् मयास्यां जाताव् अन्यासु वा जातिष्व् अन्नवराग्रे वा जातिसंसारे संसरता दानं दत्तं भवेद् अन्तशस् तिर्यग्योनिगतायाप्य् आलोपः शीलं वा रक्षितं भवेद् यच् च मे ब्रह्मचर्यवासकुशलमूलं यच् च मे सत्वपरिपाककुशलमूलं यच् च मे बोधिचित्तकुशलमूलं यच् च मे ऽन्नुत्तरज्ञानकुशलमूलं तत् सर्वम् ऐकध्यं पिण्डयित्वा तुलयित्वाभिसङ्क्षिप्यान्नुत्त् अरायां सम्यक्सम्बोधौ उत्तरोत्तरया परिणामनया यथा परिणामितम् अतीतैर् बुद्धैर् भगवद्भिर् यथा परिणामयिष्यन्त्य् अन्नागता बुद्धा भगवन्तो यथा परिणमन्त्य् एतर्हि दशसु दिक्षु प्रत्युत्पन्ना बुद्धा भगवन्तः । तथाहम् अपि परिणामयामि । सर्वं पुण्यम् अनुमोदयामि । सर्वान् बुद्धान् अध्येषयामि । भवतु मे ज्ञानम् अन्नुत्तरम् । ये चाभ्यतीतास् तथापि च ये अन्नागता ये चापि तिष्ठन्ति नरोत्तमा जिनाः । अन्नन्तवर्णान् गुणसागरोपमान् उपैमि सर्वान् शरणं कृताञ्जलिः । ये बोधिसत्वाः करुणबलैर् उपेता विचरति लोके सत्वहिताय शूराः त्रायन्तु ते मां सदपापकारिणं [दोउब्त्फ़ुल्] । शरणं यामि तान् बुद्धबोधिसत्वान् ॥  
    
इति हि शारिपुत्र बोधिसत्वेनेमान् पञ्चत्रिंशतो बुद्धान् प्रमुखान् कृत्वा सर्वतथागतानुगतैर् मनसिकारैः पापशुद्धिः कार्या । तस्यैवं सर्वपापविशुद्धस्य तत्र च बुद्धा भगवन्तो मुखान्य् उपदर्शयन्ति सत्वविमोक्षार्थम् एव । नानाव्यञ्जनाकारम् उपदर्शयन्ति विभ्रान्तबालपृथग्जनानां परिपाचनाहेतोः ॥ पे ॥  
    
न शक्यं सर्वश्रावकप्रत्येकबुद्धनिकायैर् आपत्तिकौकृत्यस्थानं विशोधयितुं यद् बोधिसत्वस् तेषां बुद्धानां भगवतां नामधेयधारणपरिकीर्तनेन रात्रिन्दिवं त्रिस्कन्धकधर्मपर्यायप्रवर्तनेनापत्तिकौकृत्यान् निःसरति समाधिं च प्रतिलभते ॥  
    
उक्तो विदूषणासमुदाचारः । प्रतिपक्षसमुदाचार उच्यते । तत्र गम्भीरसूत्रान्तपरिचयात् पापक्षयो भवति ॥  
    
यथा वज्रच्छेदिकायाम् उक्तं । ये ते सुभूते कुलपुत्रा वा कुलदुहितरो वा इमान् एवंरूपान् सूत्रान्तान् उद्ग्रहीष्यन्ति यावत् पर्यवाप्स्यन्ति । ते परिभूता भविष्यन्ति सुपरिभूताः । तत् कस्य हेतोः । यानि तेषां सत्वानां पौर्वजन्मिकानि कर्माणि कृतान्य् अपायसंवर्तनीयानि । तानि तया परिभूततया दृष्टए एव धर्मे क्षपयिष्यन्ति बुद्धबोधिं च प्राप्स्यन्तीति ॥  
    
शून्यताधिमुक्त्यापि पापशुद्धिर् भवति तथागतकोषसूत्रे वचनात् । यः काश्यप पिता च स्यात् प्रत्येकबुद्धश् च तं जीविताद् व्यपरोपयेद् इदम् अग्रं प्राणातिपातानां । इदम् अग्रम् अदत्तादानानां यद् उत त्रिरत्नद्रव्यापहरणता । इदम् अग्रं काममिथ्याचाराणां यद् उत माता स्याद् अर्हन्ती च । इदम् अग्रं मृषावादानां यद् उत तथागतस्याभ्याख्यानं । इदम् अग्रं पैशुन्यानां यद् उतार्यसङ्घस्यावर्णः । इदम् अग्रं पारुष्याणां यद् उतार्याणाम् अवस्फण्डनं । इदम् अग्रं सम्भिन्नप्रलापानां यद् उत धर्मकामानां विक्षेपः । इदम् अग्रं व्यापादानां यद् उतानन्तर्यपरिकर्षणम् । इदम् अग्रम् अभिध्यानां यद् उत सम्यग्गतानां लाभहरणचित्तता । इदम् अग्रं मिथ्यादृष्टीनां यद् उत गहनतादृष्टिः । इमे काश्यप दशाकुशलाः कर्मपथा महासावद्याः । सचेत् काश्यप एकसत्व एभिर् एवं महासावद्यैर् दशभिर् अकुशलैः कर्मपथैः समन्वागतो भवेत् । स च तथागतस्य हेतुप्रत्ययसंयुक्तां धर्मदेशनाम् अवतरेन् । नात्र कश्चिद् आत्मा वा सत्वो वा जीवो वा पुद्गलो वा यः करोति प्रतिसंवेदयते इति ह्य् अकृताम् अन्नभिसंस्कारां मायाधर्मताम् असङ्क्लेशधर्मतां प्रकृतिप्रभास्वरतां सर्वधर्माणाम् अवतरत्य् आदिशुद्धान् सर्वधर्मान् अभिश्रद्दधात्य् अधिमुच्यते । नाहं तस्य सत्वस्यापायगमनं वदामीति ॥  
    
कर्मावरणविशुद्धिसूत्रे ऽप्य् उक्तं । पुनर् अपरं मञ्जुश्रीर् यो बोधिसत्व आपत्तिम् अन्नापत्तिं पश्यति । अविनयं विनयं पश्यति । सङ्क्लेशं व्यवदानं पश्यति । संसारधातुं निर्वाणधातुं पश्यति । स कर्मावरणविशुद्धिं प्रतिलभतए इति ॥  
    
त्रिसमयराजे ऽपि पापप्रतिपक्षसमुदाचार उक्तः ॥  
    
अक्षिणी निमील्य बुद्धबोधिसत्वालम्बनचित्तः शताक्षरम् अष्टसहस्रं जपेत् । निमीलिताक्ष एव बुद्धबोधिसत्वान् पश्यति विगतपापो भवति । अथवा चैत्यं प्रदक्षिणीकुर्वन्न् अष्टसहस्रं जपेच् चैत्यप्रतिमायाः सद्धर्मपुस्तकानां चैकतमं पुरःकृत्यायम् एव विधिर् इति ॥  
    
चुन्दाधारणीं वा तावज् जपेद् यावत् पापक्षयनिमित्तानि पश्यति स्वप्ने । तद् यथा क्रन्दनादिछर्दनदधिक्षीरादिभोजनात् तु विगतपापो भवति । वमनाद् वा चन्द्रसूर्यदर्शनाद् आकाशगमनाज् ज्वलितानलमहिषकृष्णपुरुषपराजयाद् भिक्षुभिक्षुणीसङ्घदर्शनात् क्षीरवृक्षगजवृषगिरिसिंहासनप्रासादनावरोहणाद् धर्मश्रवणाच् च पापक्षयः संलक्षयितव्यः ॥  
    
तथागतबिम्बपरिवर्ते ऽपि प्रतिपक्षसमुदाचार उक्तः । तद् यथा पुरुषो मीढावलिप्तः सुधौतुस्नानं कृत्वा गन्धैर् विलिप्यते । तस्य तद् दौर्गन्ध्यं वान्तं विगतं स्याद् एवं पञ्चानन्तर्यकारिणस् तत् पापं विगच्छति । यो ऽपि दशाकुशलकर्मपथसमन्वागतस् तथागते श्रद्धां प्रतिलभ्य तथागतबिम्बं कारयेत् तस्यापि तत् पापं न प्रज्ञायते विशेषतो बोधिचित्तसमन्वागतस्य । विशेषतो ऽभिनिष्क्रान्तगृहावासस्य शीलवत इति ॥  
    
पुष्पकूटधारण्याम् अप्य् उक्तं । यश् च खलु पुनः सिंहविक्रीडिततथागतं सम्मुखं वर्षं वा वर्षसहस्रं वा वर्षशतसहस्रं वा सर्वसुखोपधानैर् उपतिष्ठेद् । यश् च परिनिर्वृतस्य तथागतस्य चैत्ये बोधिचित्तसङ्गृहीत एकपुष्पम् आरोपयेत् तथागतपूजायै जनाञ्जलिं चोपनामयेज् जलेन वा सिञ्चयेद् इषिकापदं वा दद्यान् निर्माल्यं चापनयेद् उपलेपनप्रदानं वा पुष्पप्रदानं वा दीपप्रदानं वा कुर्याद् आत्तमनाः एकक्रमव्यतिहारं वातिक्रम्य वाचं भाषते । नमस् तस्मै बुद्धाय भगवत इतिमात्रे ऽत्र सिंहविक्रीडितकाङ्क्षा वा विमतिर् वा विचिकित्सा वा यद् असौ कल्पं वा कल्पशतं वा कल्पसहस्रं वा दुर्गतिविनिपातं गच्छेन् नेदं स्थानं विद्यतए इति ॥  
    
भैषज्यगुरुवैदूर्यप्रभराजसूत्रे ऽप्य् उक्तं । ये पञ्च शिक्षापदानि धारयन्ति । ये दश शिक्षापदानि धारयन्ति । ये च बोधिसत्वसंवरं चतुर्थं शतं शिक्षापदानां धारयन्ति । ये पुनर् अभिनिष्क्रान्तगृहावासा भिक्षवः पञ्चाशाधिके द्वे शिक्षापदशते धारयन्ति । याश् च भिक्षुण्यः पञ्चशिक्षापदशतानि धारयन्ति । ये च यथापरिगृहीताच् छिक्षासंवराद् अन्यतराच् छिक्षापदाद् भ्रष्टा भवन्ति । सचेत् ते दुर्गतिभयभीतास् तस्य भगवतो भैषज्यगुरुवैडूर्यप्रभराजस्य तथागतस्य नामधेयं धारयेयुर् यथाविभवतश् च पूजां कुर्युः । न भूयस् तेषाम् अपायगतिः प्रतिकाङ्क्षितव्या ॥  
    
अथ भगवान् आयुष्मन्तम् आनन्दम् आमन्त्रयते स्म । श्रद्दधासि त्वम् आनन्द । पत्तीयसि । यद् अहं तस्य भगवतो भैषज्यगुरुवैडूर्यप्रभराजस्य तथागतस्य गुणान् वर्णयामि । अथ ते काङ्क्षा वा विमतिर् वा विचिकित्सा वात्र गम्भीरे बुद्धगोचरे ॥  
    
अथायुष्मान् आनन्दो भगवन्तम् एतद् अवोचत् । न मे भदन्त भगवन् काङ्क्षा वा विमतिर् वा विचिकित्सा वा तथागतभाषितेषु सूत्रान्तेषु । तत् कस्य हेतोः । नास्ति तथागतानाम् अपरिशुद्धकायवाङ्मनःसमुदाचारता । इमौ भगवन् चन्द्रसूर्याव् एवं महर्द्धिकाव् एवं महानुभावौ पृथिव्यां पतेतां । सुमेरुः पर्वतराजा स्थानाच् चलेत् । न तु बुद्धानां वचनम् अन्यथा भवेत् ॥  
    
किन्तु भदन्त भगवन् सन्ति सत्वाः श्रद्धेन्द्रियविकला ये बुद्धगोचरं श्रुत्वा न श्रद्दधति । तेषाम् एवं भवति । कथम् इदं नामधेयं स्मरणमात्रेण तस्य तथागतस्य एत्तका गुणानुशंसा भवति । ते न श्रद्दधति । न पत्तीयन्ति । प्रतिक्षिपन्ति । तेषां दीर्घरात्रम् अन्नर्थायाहितायासुखाय विनिपाताय भविष्यति ॥  
    
भगवान् आह । अस्थानम् आनन्दान्नवकाशो येषां तस्य नामधेयं निपतेत् कर्णे तेषां दुर्गत्यपायगमनं भवेद् इति । दुःश्रद्धानीयश् चानन्द बुद्धानां बुद्धगोचरः ।यच् च त्वम् आनन्द श्रद्दधासि पत्तीयसि । तथागतस्यैषो ऽनुभावो द्रष्टव्यः । अभूमिश् चात्र श्रावकप्रत्येकबुद्धानां स्थापयित्वा एकजातिप्रतिबद्धान् बोधिसत्वान् महासत्वान् इति ॥  
    
अत्रैव चोक्तं । ये चान्ये श्राद्धाः कुलपुत्रा वा कुलदुहितरो वाष्टाङ्गसमन्वागतम् उपवासम् उपवसन्ति । एकवार्षिकं वा त्रैवार्षिकं वा शिक्षापदं धारयन्ति । येषाम् एवम् अभिप्रायः एवं प्रणिधानं । अनेन वयं कुशलमूलेन पश्चिमायां दिशायां सुखावत्यां लोकधातौ उपपद्येम यत्रामिताभस् तथागतः । यैः श्रुतं भविष्यति तस्य भगवतो भैषज्यगुरुवैडूर्यप्रभवराजस्य तथागतस्य नामधेयं । तेषां मरणकालसमये ऽष्टौ बोधिसत्वा ऋद्ध्यागत्य मार्गम् उपदर्शयन्ति । ते तत्र नानारङ्गेषु पद्मेषूपपादुकाः प्रादुर्भवन्ति । केचित् पुनर् देवलोकए उपपद्यन्ते । तेषां तत्रोपपन्नानां तत् पूर्वकं कुशलमूलं न क्षीयते । दुर्गतिविनिपातभयं च न भविष्यति । ते ततश् च्युता इह मनुष्यलोके राजानो भवन्ति । चतुर्द्वीपेश्वराश् चक्रवर्तिनः । अन्नेकानि सत्वकोटीनियुतशतसहस्राणि दश कुशलेषु कर्मपथेषु प्रतिष्ठापयन्ति । अपरे पुनः क्षत्रियमहाशालकुलेषूपपद्यन्ते । ब्राह्मणमहाशालकुलेषूपपद्यन्ते । गृहपतिमहाशालकुलेषु प्रभूतधनधान्यकोषकोष्ठागारकुलेषूपपद्यन्ते । ते रूपसम्पन्ना भवन्ति । परिवारसम्पन्ना भवन्ति ॥  
    
तत्रैवोक्तं । येन च पुनर् मातृग्रामेण तस्य भगवतो भैषज्यगुरुवैडूर्यप्रभराजस्य तथागतस्य नामधेयं श्रुतं भविष्यति । उद्गृहीतं वा । स तस्य पश्चिमो मातृग्रामभावः प्रतिकाङ्क्षितव्य इति ॥  
    
मञ्जुश्रीबुद्धक्षेत्रगुणव्यूहालङ्कारसूत्रे ऽप्य् उक्तं । ज्ञानोत्तरप्रभाकेतुं प्रणिधानमतिं तथा । शान्तेन्द्रियं मञ्जुघोषं भक्तितः प्रणमाम्य् अहम् ॥  
    
य एषां बोधिसत्वानां नामधेयं तु धारयेत् । एतस्य मातृग्रामस्य स्त्रीभावो न भविष्यति ॥  
    
उक्तः सङ्क्षेपात् प्रतिपक्षसमुदाचारः ॥  
    
प्रत्यापत्तिबलम् अधुनोच्यते ॥  
    
यथोक्तम् आर्यक्षितिगर्भसूत्रे । प्राणातिपातात् प्रतिविरतो भवति बोधिसत्वो महासत्वः सर्वसत्वानाम् अभयन्ददः । अन्नुत्त्रासो ऽन्नुपायासो ऽलोमहर्षः स तेन कुशलमूलेन कर्मविपाकेन । यत् पूर्वान्तकोटिपञ्चगतिचक्रारुढेन संसारनद्युद्यातेन प्राणातिपातहेतुना कायवाङ्मनसा कर्मावरणं क्लेशावरणं धर्मावरणं कृतं वा स्यात् कारितं वानुमोदितं स्यात् । तत् सर्वं तेन प्राणातिपातवैरमणचक्रेण सर्वानर्थं मर्दयति । यावद् अशेषम् अविपाकं कुरुते । सनिकायसभागे देवमनुष्याणां प्रियो भवति निरातङ्को दीर्घायुष्क इति ॥  
    
यावत् पुनर् अपरं कुलपुत्र यो बोधिसत्वो यावज्जीवम् अदत्तादानात् प्रतिविरतो भवति स सर्वसत्वानाम् अभयम् ददाति अन्यत्रासयत्नेनासङ्क्षोभेण स्वलाभेन सन्तुष्टो विहरति । अधार्मिकभोगानभिलाषी स तेन कुशलमूलेन यावद् अदत्तादानहेतुकं कर्मावरणं मर्दयति प्रमर्दयति यावद् अशेषम् अविपाकं कुरुतए इति ॥ पे ॥  
    
एवं दशापि कुशलाः कर्मपथाः स्वविपक्षाकुशलघातकास् तत्र पठ्यन्ते ॥  
    
तथा चन्द्रप्रदीपसूत्रे ऽपि व्यापादविरत्या सर्वपापक्षयः श्रूयते । यथाह । सहिष्याम्य् अत्र बालानाम् अभूतां परिभाषणां । आक्रोशनं तर्जनां च अधिवासिष्य नायकः ॥  
    
क्षपयिष्ये पापकं कर्म यन् मया पुरिमे कृतम् । अन्येषु बोधिसत्वेषु व्यापादो जनितो मयेति ॥  
    
उक्तं प्रत्यापत्तिबलम् ॥  
    
आश्रयबलं तु वक्तव्यम् ॥  
    
अत्र सूकरिकावदानम् उदाहार्यम् । ये बुद्धं शरणं यान्ति न ते गच्छन्ति दुर्गतिं । प्रहाय मानुषान् कायान् दिव्यान् कायांल् लभन्ति ते ॥  
    
इत्य् एवं धर्मं सङ्घं चाधिकृत्य पापक्षयः ॥  
    
आर्यमैत्रेयविमोक्षे तु बोधिचित्तेन पापविशुद्धिर् उक्ता । कल्पोद्दाहाग्निभूतं सर्वदुष्कृतनिर्दहनतया । पातालभूतं सर्वाकुशलधर्मपर्यादानकरणतया ॥ पे ॥  
    
तद् यथा कुलपुत्र हाटकप्रभासं नाम रसजातं । तस्यैकं पलं लोहपलसहस्रं सुवर्णीकरोति । न च तत्र तत् पलं शक्यते तेन लोहपलसहस्रेण पर्यादातुं । न लोहीकर्तुं । एवम् एवैकः सर्वज्ञताचित्तोत्पादरसधातुः कुशलमूलपरिणामनाज्ञानसङ्गृहीतः सर्वकर्मक्लेशावरणलोहानि पर्यादाय सर्वधर्मान् सर्वज्ञतावर्णान् करोति । न च सर्वज्ञताचित्तोत्पादरसधातुः शक्यः सर्वकर्मक्लेशलोहैः सङ्क्लेशयितुं पर्यादातुं वा । तद् यथा कुलपुत्रैकः प्रदीपो यादृशे गृहे वा लयने वा प्रवेश्यते स सह प्रवेशितो वर्षसहस्रसञ्चितम् अपि तमोन्धकारं विधमयति । अवभासं च करोति । एवम् एवैकः सर्वज्ञताचित्तोत्पादप्रदीपो यादृशे सत्वाशये गहने ऽविद्यातमोन्धकारानुगते प्रवेश्यते स सह प्रवेशितो ऽन्नभिलाप्यकल्पशतसहस्रसञ्चितम् अपि कर्मक्लेशावरणतमोन्धकारं विधमति । ज्ञानालोकं च करोति ॥  
    
तद् यथा कुलपुत्र चिन्तामणिराजमुकुटानां महानागराज्ञां नास्ति परोपक्रमभयं । एवम् एव बोधिचित्तमहाकरुणाचिन्तामणिराजमुकुटावबद्धानां बोधिसत्वानां नास्ति दुर्गत्यपायपरोपक्रमभयम् इति ॥  
    
आर्योपालिपरिपृच्छायाम् अप्य् उक्तं । इहोपाले महायानं सम्प्रस्थितो बोधिसत्वः सचेत् पूर्वाह्णकालसमये आपत्तिम् आपद्येत । मध्याह्नकालसमये सर्वज्ञताचित्तेनाविरहितो विहरेद् अपर्यन्त एव बोधिसत्वस्य शीलस्कन्धः । सचेन् मध्याह्नकालसमये आपत्तिम् आपद्यते सायाह्नकालसमये सर्वज्ञताचित्तेनाविरहितो भवेद् अपर्यन्त एव बोधिसत्वस्य शीलस्कन्धः । एवं यामे यामे विधिर् उक्तः । एवं ह्य् उपाले सपरिहारा शिक्षा महायानसम्प्रस्थितानां बोधिसत्वानां । तत्र बोधिसत्वेन नातिकौकृत्यपर्युत्थानम् उत्पाद्यं नातिविप्रतिसारिणा भवितव्यं । सचेत् पुनः श्रावकयानीयः पुद्गलः पुनः पुनर् आपत्तिम् आपद्येत । नष्टः श्रावकस्य पुद्गलस्य शीलस्कन्धो वेदितव्यः । इति ॥  
    
इति शिक्षासमुच्चये पापशोधनम् अष्टमः परिच्छेदः ॥
