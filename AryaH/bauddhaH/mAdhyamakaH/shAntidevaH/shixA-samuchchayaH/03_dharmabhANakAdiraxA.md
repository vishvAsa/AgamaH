+++
title = "०३ धर्मभाणकादिरक्षा"

+++
    
धर्मभाणकादिरक्षा तृतीयः परिच्छेदः ॥  
    
उक्तस् त्रयाणाम् अपि सामान्येन रक्षाद्युपायः । रक्षादयस् तु वाच्याः । तत्रात्मभावे का रक्षा यद् अन्नर्थविवर्जनं ॥  
    
तत्रेति सद्धर्मपरिग्रहे वर्त्तमानस्यात्मभावरक्षा चिन्त्यते यथा परान् न नाशयेत् । इदं च अन्नर्थविवर्जनम् आर्यगगनगञ्जसूत्रे सद्धर्मधारणोद्यतैर् बोधिसत्वैर् भाषितं ॥  
    
वयम् उत्सहामो भगवन् निर्वृते द्विपदोत्तमे । सद्धर्मं धारयिष्यामः त्यक्त्वा कायं स्वजीवितम् ॥  
    
लाभसत्कारम् उत्सृष्ट्वा सर्वं चोत्सृज्य संस्तवं । अन्नुत्सृष्ट्वा इमं धर्मं बुद्धज्ञाननिदर्शकम् ॥  
    
आक्रोशपरिभाषांश् च दुरुक्तवचनानि च । क्षान्त्या तान् मर्षयिष्यामः सद्धर्मप्रतिसङ्ग्रहात् ॥  
    
उच्चग्घनां तर्जनां च अवर्णम् अयशांसि च । सर्वांस् तान् मर्षयिष्यामो धारयन्त इमं नयम् ॥ पे ॥  
    
एवंविधे महाघोरे भिक्षुराजानक्षोभणे । विलोपकाले सत्वानां सद्धर्मं धारयामहे ॥  
    
गम्भीरा ये च सूत्रान्ता विमुक्तिफलसंहिताः । प्रतीच्छका न भेस्यन्ति । चित्रा मृक्ष्यन्ति ते कथास् ॥ पे ॥  
    
मैत्रीं तेषु करिष्यामो ये धर्मेष्व् अप्रतिष्ठिताः । कारुण्यं च करिष्यामो धारयन्त इमं नयम् ॥  
    
दृष्ट्वा दुःशीलसत्वांश् च इच्छालोभप्रतिष्ठितान् । अश्रुपातं करिष्यामो गतिः कान्धस्य भाविता ॥  
    
सहसैव च तं दृष्ट्वा सद्धर्मप्रतिबाधकं । दूरतो मैत्रम् एष्यामो मा नो रुष्येत एव हि ॥  
    
रक्षिष्यामो यथाशक्त्या वाचाकर्मसु संवृताः । सहसैनान् न वक्ष्यामः स्वपापे ऽस्मिन् प्रतिष्ठितान् ॥  
    
दानैस् तथापि सत्कारैः परिपाच्येह तान् नरान् । पश्चैनांश् चोदयिष्यामो भूतम् आपायगोचरान् ॥  
    
गृहिसम्भवसन्त्यक्ताः प्रान्तारण्यसुगोचराः । मृगभूता भविष्यामो ऽल्पार्था अल्पकृत्यकाः ॥ पे ॥  
    
दान्ताः शान्ताश् च मुक्ताश् च ग्रामे ऽस्मिन्न् अवतीर्य च । देशयिष्यामहे धर्मं सत्वा ये धर्मतार्थिका ॥  
    
सुदूरम् अपि यास्यामो धर्मकामान् निशम्य च । धर्मारामरतिप्राप्ता अर्थं कर्त्तास्म देहिनाम् ॥  
    
सम्मुखं तत्र सन्दृश्य सत्वानां स्खलितं पृथु । आत्मप्रेक्षा भविष्यामो धर्मसौरत्यसंस्थिताः ॥  
    
असत्कृताः सत्कृता वा मेरुकल्पाः प्रभूय च । अन्नुपलिप्ता लोकेन भेस्यामो लोकनायकाः ॥  
    
भिक्षूणां भिन्नवृत्तानां परिवादं निशम्य च । कर्मस्वका भविस्यामो मैषां कर्म विपच्यताम् ॥  
    
बधकान् योजयिष्यन्ति धर्मेष्व् एषु हि वर्ततां । एते धर्मा न चास्माकं संविद्यन्ते कथञ्चन ॥  
    
अस्माकं श्रमणानां हि न च श्रामणका गुणाः । भूतां चोदन संश्रुत्य इदं सूत्रं प्रतिक्षिपन् ॥  
    
सञ्छिन्नकर्णनासानाम् आदर्शैषां कुतः प्रियः । चोदनां भूततः श्रुत्वा सद्धर्मं ते क्षिपन्ति तम् ॥  
    
ये भिक्षवो भविष्यन्ति सद्धर्मप्रतिग्राहकाः । चेष्टिष्यन्ते तथा तेषां कश्चिद् धर्मम् इमं शृणोत् ॥  
    
राजानो ग्राहयिष्यन्ति भेस्यन्ति च महाजनः । बुद्धाधिष्ठानतः सत्वा धर्मं श्रोष्यन्तीमं [दोउब्त्फ़ुल्] तदा ॥  
    
तस्मिन् काले वयं कष्टे त्यक्त्वा कायं सजीवितं । सद्धर्मं धारयिष्यामः सत्वानां हितकारणाद् । इति ॥  
    
आर्यसद्धर्मपुण्डरीके ऽप्य् उक्तं ॥  
    
आचारगोचररक्षी असंसृष्टः शुचिर् भवेत् । वर्जयेत् संस्तवं नित्यं राजपुत्रेभि राजभिः ॥  
    
ये चापि राज्ञां पुरुषाः कुर्यात् ते हि न संस्तवं । चण्डालमुष्टिकैः शौण्डैस् तीर्थिकैश् चापि सर्वशः ॥  
    
अधिमानीन् न सेवेत [दोउब्त्फ़ुल्] विनयेच् चागमे स्थितान् । अर्हन्तसम्मतान् भिक्षून् दुःशीलांश् चैव वर्जयेत् ॥  
    
भिक्षुणीं वर्जयेन् नित्यं हास्यसंलापगोचरां । उपासिकाश् च वर्जेया प्रकटम् अन्नवस्थिताः ॥  
    
स्त्रीपण्डकाश् च ये सत्वाः संस्तवं तैर् विवर्जयेत् । कुलेषु चापि वधुकाः कुमार्यश् च विवर्जयेत् ॥  
    
न ताः सम्मोदयेज् जातु कौशल्यं साधु पृच्छितृं [दोउब्त्फ़ुल्] । संस्तवं च विवर्जेया सौकरौरभ्रिकैः सह ॥  
    
स्त्रीपोषकाश् च ये सत्वा वर्जयेत् तेहि संस्तवं । नटैर् झल्लकमल्लेभिर् ये चान्ये तादृशा जनाः ॥  
    
वारमुख्यान् न सेवेत ये चान्ये भोगवृत्तिनः । प्रतिसम्मोदनं तेभिः सर्वशः परिवर्जयेत् ॥  
    
यदा च धर्मं देशेया मातृग्रामस्य पण्डितो । न चैकः प्रविशेत् तत्र नापि हास्यस्थितो भवेद् इति ॥  
    
अयं चापरो ऽन्नर्थो भवेद् यद् इदं मारकर्मोक्तं प्रज्ञापारमितायां । मारः पापीयांस् तस्य बोधिसत्वस्याचिरं यानसम्प्रस्थितस्यान्तिके बलवत्तरम् उद्योगम् आपत्स्यते । अत्रैवाह । पुनर् अपरम् आनन्द यस्मिन् समये बोधिसत्वो महासत्वः प्रज्ञापारमितायां योगम् आपद्यते तस्मिन् समये माराः पापीयांसो बोधिसत्वस्य विहेठनम् उपसंहरन्ति भयं सञ्जनयन्ति । उल्कापातान् दिशि दिग्वहान् उत्सृजन्ति सन्दर्शयन्ति । अप्य् एव नामायं बोधिसत्वो महासत्वो ऽवनीयेत वा रोमहर्षो वास्य भवेद् इति । येनास्यैकचित्तोत्पादो ऽपि क्षीयेतान्नुत्तरायाः सम्यक्सम्बोधेर् इति । पुनर् अपरम् अन्यविज्ञानसञ्ज्ञिनो लिखिष्यन्ति यावत् पर्यवाप्स्यन्ति । न वयम् अत्रास्वादं लभामहे इत्य् उत्थायासनात् प्रक्रमिष्यन्ति । एवं विजृम्भमाणा उच्चग्घन्तो यावत् पर्यवाप्स्यन्तीति मारकर्म । एवम् उत्पत्स्यन्ते जनपदग्रामादिवितर्काः । एवम् आचार्योपाध्यायमातापितृमित्रामात्यज्ञातिसालोहितमनसिकाराः । एवं चोरमनसिकाराः । एवं चीवरादिमनसिकाराः । पुनर् अपरं धर्मभाणकश् छन्दिको भविष्यति इमां गम्भीरां प्रज्ञापारमितां लेखयितुं यावद् वाचयितु।ं धर्मश्रवणिकश् च किलासी भविष्यति । एवं विपर्ययात् । धर्मभाणकश् च देशान्तरं गन्तुकामो भविष्यति धार्मश्रवणिकाश् च नेति नेयं । एवं धर्मभाणको महेच्छो भविष्यति धार्मश्रवणिको ऽल्पेच्छ इति नेयं । सङ्क्षेपाद् धर्मभाणकधार्मश्रवणिकयोर् या काचिद् विधुरता सर्वं तन् मारकर्मेत्य् उक्तं ॥  
    
आर्यगगनगञ्जसूत्रे ऽप्य् उक्तं । इति हि यावद् अकुशलधर्मानुवर्त्तनता । कुशलधर्मोत्सर्गश् च सर्वं तन् मारकर्मेति ॥  
    
आर्यसागरमतिसूत्रे ऽप्य् आह । पुनर् अपरं भगवन् बोधिसत्व आरण्यको भवति प्रान्तशय्यासनाभिरतो ऽल्पेच्छुः सन्तुष्टः प्रविविक्तो ऽसंसृष्टो गृहस्थप्रव्रजितैः । सो ऽल्पार्थतयाल्पकृत्यतया च सुखं विहरति न च बाहश्रुत्यपर्येष्टाव् अभियुक्तो भवति न सत्वपरिपाकाय न च धर्मश्रवणे वा धर्मसाङ्कथ्ह्ये वार्थविनिश्चयकथायां वा वर्तमानायां सङ्क्रमितव्यं मन्यते । न परिपृच्छनजातीयो भवति । न किङ्कुशलाभियुक्तो भवति । तस्यारण्यवासेन चैकारामरतितया च क्लेशा न समुदाचरन्ति । स पर्युत्थानविष्कम्भणमात्रेण तुष्टिं विन्दति । न चानुशयसमुद्याताय मार्गं भावयति । स तत्र नात्मार्थाय प्रतिपन्नो भवति न परार्थाय । अयं भगवन् बोधिसत्वस्यारण्यवासप्रतिसंयुक्तः सप्तमो माराङ्कुश इति ॥ पे ॥  
    
पुनर् अपरं भगवन् बोधिसत्वः कल्याणमित्रप्रतिरूपकाणि पापमित्राणि सेवते भजते पर्युपास्ते । ये ह्य् एनं सङ्ग्रहवस्तुभ्यो विच्छन्द्य पुण्यसम्भारात् सद्धर्मपरिग्रहाद् विच्छन्द्य प्रविवेके नियोजयन्ति । अल्पार्थायाल्पकृत्यतायां नियोजयन्ति । श्रावकप्रत्येकबुद्धप्रतिसंयुक्ताश् चास्मै कथा अभीक्ष्णं देशयन्ति ॥  
    
यस्मिंश् च समये बोधिसत्वो विवेकवासेन महायाने ऽभ्युद्गच्छेत् तस्मिन् समये तं बोधिसत्वं वैयावृत्यपलिबोधे नियोजयन्ति वैयावृत्यं बोधिसत्वेनावश्यं करणीयं ॥  
    
यस्मिंश् च समये बोधिसत्वो वैयावृत्ये सन्नियोजयितव्यस् तस्मिन् समये विवेके नियोजयन्ति । एवं चैनं वदन्ति । आरब्धवीर्यस्य बोधिसत्वस्य बोधिर् न कुसीदस्य । सचेत् त्वम् अष्टाभिर् नवभिर् वा कल्पैर् अन्नुत्तरां सम्यक्सम्बोधिं नाभिसम्भोत्स्यसे । न भूयः शक्यस्य् अन्नुत्तरां सम्यक्सम्बोधिम् अभिसम्बोद्धुम् । तत्र भगवन् । बोधिसत्वो ऽत्यारब्धेन वीर्येण स्थानं खलु पुनर् एतद् विद्यते यन् निर्वाणफलं प्राप्नुयाद् । अयं भगवन् । बोधिसत्वस्य कल्याणमित्रप्रतिरूपकेण दशमो माराङ्कुशः ॥  
    
ये ऽपि ततो ऽन्ये बोधिसत्वयानीयाः पुद्गला माराङ्कुशाविद्धाः प्रत्यवेतेषु धर्मेषु चरन्ति तैः सार्द्धं रतिं विन्दति । तथा हि तदनुवर्त्तका भवन्ति स हीनसेवी विशेषम् अन्नधिगतो हीनगतिं गच्छति यद् उत धन्वगतिं जडैडमूकगतिं यावद् एकादशो माराङ्कुश इति ॥  
    
येन चैवं सन्तत्यारब्धवीर्यस्य निर्वेदात् सर्वथा बोधिसत्वभाव एव भवत्य् अत एव रत्नमेघे ऽभिहितं । इह बोधिसत्वः सर्वेर्यापथेषु वीर्यम् आरभते । तथा चारभते यथा न कायखेदं सञ्जनयति । न चित्तखेद्।अम् । इदम् उच्यते बोधिसत्वस्य सान्तत्यवीर्यम् इति । कीदृशं तद् वीर्यं । येन खेदो भवति । यद् इदम् अल्पबलस्य गुरुकर्मारम्भो ऽतिवेलायां वापरिपक्वाधिमुक्तेर् वा दुष्करकर्मारम्भस् तद् यथा स्वमांसदानादिः । दत्तश् चानेनात्मभावः । किन्त्व् अकालपरिभोगाद् वारयति । अन्यथा हि तेषाम् एव सत्वानां बोधिसत्वखेदेन बोधिचित्तवीजनाशान् महतः फलराशेर् नाशः स्यात् ॥  
    
अतश् च गगनगञ्जसूत्रे ऽभिहितं । अकालप्रतिकाङ्क्षणता मारकर्मेति । नाप्य् अकाल इत्य् आत्मभावत्यागचित्तम् एव नोत्पाद्याभ्यासानारम्भाद् धि न कदाचिद् दद्यात् । तस्माद् एवं स्मृतिम् उपास्थाप्य बोधिचित्तपरिपाचनविरोधिभ्यो मोहात् स्वार्थघातिभ्यः पिशिताशनेभ्यः कर्मकारिभ्यश् चात्मभावो रक्षितव्यः ॥  
    
भैषज्यवृक्षस्य सुदर्शनस्य मूलादिभोग्यस्य यथैव वीजं । दत्त्वापि संरक्ष्यम् अकालभोगात् सम्बुद्धभैषज्यतरोस् तथैव ॥  
    
अयं समासतो मारकर्मान्नर्थः ॥  
    
अस्य विसर्जनं रत्नमेघसूत्रे कथितं । कथं च कुलपुत्रात्र बोधिसत्वो मारकर्मपरिहारोपायकुशलो भवति । इह बोधिसत्वो ऽकल्याणमित्रं सर्वेण सर्वं परिवर्जयति । अप्रतिरूपदेशवासं लोकायतमन्त्रसेवनभावनां लाभसत्कारपूजोपस्थानबहुमानं सर्वेण सर्वं परिवर्जयति । ये चान्ये उपक्लेशा बोधिपक्ष्यमार्गान्तरायिकास् तान् सर्वेण सर्वं परिवर्जयति । तेषां च प्रतिपक्षं भजते ॥  
    
अत्रैव चाकल्याणमित्रलक्षणम् उक्तं । शीलविपन्नपुद्गलविवर्जनतया पापमित्रपरिवर्जना वेदितव्या । एवं दृष्टिविपन्नाचारविपन्नाजीवविपन्नपुद्गलविवर्जनतया । सङ्गणिकारामपुद्गलविवर्जनतया । कुशीदपुद्गलविवर्जनतया । संसाराभिरतपुद्गलविवर्जनतया । बोधिपराङ्मुखपुद्गलपरिवर्जनतया । गृहिसंसर्गविवर्जनतया पापमित्रपरिवर्जना वेदितव्या । तेन च कुलपुत्रैतानि स्थानानि परिवर्जयता न तेषां पुद्गलानाम् अन्तिके दुष्टचित्तम् उत्पादयितव्यं न प्रतिघचित्तं नावमन्यनाचित्तम् उत्पादयितव्यम् । एवं च अनेन चित्तम् उपस्थापयितव्यम् । उक्तं हि भगवता धातुशः सत्वाः कामादिधातुं आस्रवन्ति जायन्ते संस्यन्दन्ते संसर्गाच् च विनश्यन्ति । तस्माद् अहं संसर्गं वर्जयिष्यामीति ॥  
    
बोधिचित्तसम्प्रमोषो ऽप्य् अन्नर्थः तस्य च हेतुर् उक्तो रत्नकूटे । चतुर्भिः काश्यप धर्मैः समन्वागतस्य बोधिसत्वस्य बोधिचित्तं मुह्यति । कतमैश् चतुर्भिः । आचार्यगुरुदक्षिणीयविसंवादनतया परेषाम् अकौकृत्ये कौकृत्योपसंहरणतया । महायानसम्प्रस्थितानां च सत्वानाम् अवर्णायशो ऽकीर्त्यलोकनिश्चारणतया मायाशाठ्येन च परम् उपचरति नाध्यायाशयेनेति अस्य विवर्जनम् अत्रोक्तं । चतुर्भिः काश्यप धर्मैः समन्वागतस्य बोधिसत्वस्य सर्वासु जातिषु जातमात्रस्य बोधिचित्तम् आमुखीभवति । न चान्तरा मुह्यति यावद् बोधिमण्डनिषदनात् । कतमैश् चतुर्भिः । यद् उत जीवितहेतोर् अपि सम्प्रजानन् मृषावादं न प्रभाषते । अन्तशो हास्यप्रेक्षिकयापि । अध्याशयेन च सर्वसत्वानाम् अन्तिके तिष्ठत्य् अपगतमायाशाठ्यतया सर्वबोधिसत्वेषु च शास्तृसञ्ज्ञाम् उत्पादयति । चतुर्दिशं च तेषां वर्णं निश्चारयति । यांश् च सत्वान् परिपाचयति तान् सर्वान् अन्नुत्तरायां सम्यक्सम्बोधौ समादापयति । प्रादेशिकयानास्पृहणतया । एभिः काश्यप चतुर्भिर् इति ॥  
    
सिंहपरिपृच्छायाम् अप्य् आह । न जातु धर्मदानस्य अन्तरायं करोति यः । तेनासौ लभते क्षिप्रं लोकनाथेहि सङ्गमम् ॥  
    
तथा जातिस्मराद् धर्मदानाज् जानीष्वैवं कुमारकेति ॥  
    
तथात्रैव । बोधिचित्तं न रिञ्चति तेन सर्वासु जातिषु । स्वप्नान्तरे ऽपि तच्चित्तं किं पुनर् यदि जाग्रतः ॥  
    
आह । येषु विरतिस्थानेषु ग्रामेषु नगरेषु वा । समादायेति बोधाय तेन चित्तं न रिञ्चति ॥  
    
आर्यमञ्जुश्रीबुद्धक्षेत्रगुणव्यूहालङ्कारसूत्रे ऽप्य् आह । चतुर्भिर् धर्मैः समन्वागतो बोधिसत्वः प्रणिधानान् न चलति ॥ पे ॥  
    
निहतमानश् च भवतीर्ष्यमात्सर्यपरिवर्जकश् च भवति परसम्पदं च दृष्ट्वा आत्तमना भवतीति । इदम् एव पात्रबोधिचित्तस्य स्फुटतरम् असम्प्रमोषकारणं यत् तत्रैव रत्नकूटे ऽभिहितम् । सर्वेर्यापथेषु बोधिचित्तपरिकर्मणतया । बोधिचित्तपूर्वङ्गमतया चेति ॥  
    
तथा हि चन्द्रप्रदीपसूत्रे पाठः । आरोचयामि प्रतिवेदयामि वो यथा यथा बहुलु वितर्कयेन् नरः तथा तथा भवति तन्निम्नचित्तः तेही वितर्केहि तन्निश्रितेहीति ॥  
    
अवसादो ऽप्य् अन्नर्थ एतद्वर्जनं च रत्नमेघे दृष्टं । इह बोधिसत्वो नैवं चित्तम् उत्पादयति । दुष्प्रापा बोधिर् मनुष्यभूतेन सता । इदं च मे वीर्यं परीत्तं च कुसीदो ऽहं बोधिश् चादीप्तशिरश्चैलोपमेन बहून् कल्पान् । बहूनि कल्पशतानि बहूनि कल्पसहस्राणि समुदानेतव्या । तन् नाहम् उत्सहए ईदृशं भारम् उद्वोढुं ॥  
    
किं तर्हि बोधिसत्वेनैवं चित्तम् उत्पादयितव्यं । ये ऽपि ते ऽभिसम्बुद्धास् तथागता अर्हन्तः सम्यक्सम्बुद्धा ये चाभिसम्बुद्ध्यन्ते ये वाभिसम्भोत्स्यन्ते ऽपीदृशेनैव नयेन ईदृश्या प्रतिपदा । ईदृशेनैव वीर्येणाभिसंउद्धा अभिसम्बुध्यन्ते ऽभिसम्भोत्स्यन्ते च । यावन् न ते तथागतभूता एवाभिसम्बुद्धाः । अहम् अपि तथा तथा घटिष्ये तथा तथा व्यायंस्ये सर्वसत्वसाधारणेन वीर्येण सर्वसत्वारम्बणेन वीर्येण यथाहम् अन्नुत्तरां सम्यक्सम्बोधिम् अभिसम्भोत्स्यए इति ॥  
    
पुनर् अपरो ऽन्नर्थो रत्नकूटे दृष्टः । अपरिपाचितेषु सत्वेषु विश्वासो बोधिसत्वस्य स्खलितं अभाजनीभूतेषु सत्वेषूदारबुद्धधर्मसम्प्रकाशनात् बोधिसत्वस्य स्खलितं ॥  
    
उदाराधिमुक्तिकेषु सत्वेषु हीनयानसम्प्रकाशनाद् बोधिसत्वस्य स्खलितम् इति । सम्यक्स्मृत्युपस्थितेषु शीलवत्सु कल्याणधर्मेषु प्रतिविमानना दुःशीलपापधर्मसङ्ग्रहा बोधिसत्वस्य स्खलितम् इति ॥  
    
अन्नधिमुक्तिर् अप्य् अन्नर्थः । यथोक्तं राष्ट्रपालसूत्रे । यस्य अधिमुक्ति न विद्यति बुद्धधर्मगणे च न तस्य धिमुक्तिः । शिक्षव्रतेषु न तस्य धिमुक्तिः पापमतेस् तिरपायमुखस्य ॥  
    
स इतश् च्युतो मनुजेषु कर्मवशाद् अबुधो हि विमूढः । नरकेष्व् अथ तिर्यगतीषु प्रेतगतीषु च विन्दति दुष्खम् ॥  
    
इति अस्य विसर्जनं रत्नकूटे ऽभिहितं दृष्टं । येषु चास्य गम्भीरेषु बुद्धिनावगाहते । तत्र तथागत एव साक्षीति कृत्वा न प्रतिक्षिपति । तथागत एव जनीते । नाहं जाने । अन्नन्ता बुद्धबोधिर् नानाधिमुक्तिकतया तथागतानां सत्वेषु धर्मदेशना प्रवर्त्ततए इति ॥  
    
वैयावृत्यवर्तमानेनान्नर्थविवर्जनकुशलेन भवितव्यं । बोधिसत्वप्रातिमोक्षे हि सहधार्मिके धर्मश्रवणे । तथागतपूजायां च वैयावृत्यम् उपदिष्टं तत्र या वृत्तिः सा रत्नराशिसूत्राद् आगता । तत्र वैयावृत्यकरेण भिक्षुणा सर्वभिक्षुसङ्घस्य चित्तम् अभिराधयितव्यं । तत्र ये भिक्षव आरण्यकाः प्रान्तशय्यासनिकास् तेषां । वैयावृत्यकरेण भिक्षुणा सर्वेण सर्वं न कर्मसमुत्थानं दातव्यं । यदि पुनर् आरण्यकस्य भिक्षोः सङ्घपर्यापन्नं शैक्षकं कर्म प्राप्नुयात् । एतेन वैयावृत्यकरेण भिक्षुणात्मनैव तत् कर्तव्यं । अन्यतरो वा भिक्षुर् अध्येष्यो न पुनः स आरण्यको भिक्षुर् उत्पीडयितव्यस् तत्र यो भिक्षुः पिण्डचारिको भवति तस्य तेन वैयावृत्यकरेण भिक्षुणा प्रणीतभोजनेषु संविभागः कर्तव्यः । तत्र काश्यप यो भिक्षुर् योगाचारी भवति । तस्य तेन वैयावृत्यकरेण भिक्षुणानुलोमिकान्य् उपकरणान्य् उपसंहर्तव्यानि ग्लानप्रत्ययभैषज्यपरिष्काराश् च । यस्मिंश् च प्रदेशे स योगाचारी भिक्षुः प्रतिवसति तस्मिन् प्रदेशे न उच्चशब्दः कर्तव्यः । रक्षितव्यो वैयावृत्यकरेण भिक्षुणा योगाचारी भिक्षुः । शय्यासनोपस्तम्भनास्य कर्तव्या । प्रणीतानि च सम्प्रियाणि योगाचारभूम्यनुकूलानि खादनीयभोजनीयान्य् उपनामयितव्यानि ॥ पे ॥  
    
ये भिक्षवो बाहुश्रुत्ये ऽभियुक्ता भवन्ति तेषाम् उत्साहो दातव्यः । यावत् ते ऽपि परिरक्षितव्याः । ये धार्मकथिका भिक्षवो भविष्यन्ति । तेषां प्रतीहारधर्मता कर्तव्या । यावद् धार्मश्रवणिकाश् चोद्योजयितव्याः पर्षन्मण्डलं परिसंस्थापयितव्यं । साङ्कथ्यमण्डलं विशोधयितव्यं यावत् साधुकारबहुलेन चास्य भवितव्यं ॥ पे ॥  
    
न क्वचिद् वस्तुनि ऐश्चर्यसञ्ज्ञोत्पादयितव्या । कियत् परीत्तम् अपि कार्यं सङ्घमतेन कर्तव्यं । न स्वमतेन यावन् न साङ्घिकश् चातुर्दिशसाङ्घिकेन संसृष्टः कर्तव्यः । एवं विपर्ययाद् एवं स्तौपिकेन सहान्योन्यसंसर्गप्रतिषेधः । यदि चातुर्दिशे सङ्घे वैकल्यं भवेत् साङ्घिकश् च लाभ उत्सदो भवेत् तेन वैयावृत्यकरेण भिक्षुणा भिक्षुसङ्घम् एकमानसं कृत्वा । साङ्घिकलाभाच् चातुर्दिशसाङ्घिककार्यं कर्तव्यं । एवं स्तूपे ऽपि प्रलुग्ने ऽयम् एव विधिर् दायकान् दानपतीन् वा समादाप्य प्रतिसंस्कर्तव्य इत्य् आज्ञा । यदि पुनः काश्यप कियद् बहुर् अपि स्तौपिको लाभो भवेत् । स वैयाकृत्यकरेण न सङ्घेन चातुर्दिशसङ्घे उपनामयितव्यः । तत् कस्माद् धेतोः । या स्तौपिका अन्तश एकदशापि श्राद्धैः प्रसादबहुलैर् निर्यातिता भवति । सा सदेवकस्य लोकस्य चैत्यं । कः पुनर् वादो रत्नं वा रत्नसम्मतं वा यच् च स्तूपे चीवरं निर्यातितं भवति । तत् तत्रैव तथागतचैत्ये वातातपवृष्टिभिः परिक्षयं गच्छतु । न पुनः स्तौपिकं चीवरं हिरण्यमूल्येन परिवर्तयितव्यं । न हि स्तौपिकस्य कश्चिद् अर्घो नापि स्तूपस्य केनचिद् वैकल्यं यो हि कश्चित् काश्यप वैयावृत्यकरो भिक्षू रुष्टचित्तः शीलवतां दक्षिणीयानाम् [दोउब्त्फ़ुल्] ऐश्वर्याद् आज्ञप्तिं ददाति स तेनाकुशलेन कर्मणा नरकगामी भवतीति । यदि मनुष्यलोकम् आगच्छति दासो भवति परकर्मकरो लाभी च भवति खटचपेटप्रचण्डप्रहाराणां । पे । दण्डकर्मभयतर्जितं भिक्षुं करोत्य् अकालप्रेषणम् अकालज्ञप्तिं ददाति । स तेनाकुशलेन कर्मणा बहुशङ्कुर् नाम प्रत्येकनरकस् तत्रास्योपपत्तिर् भवति । यावत् सहस्रविद्धः कायो भवति । आदीप्तः । प्रदीप्तः सम्प्रज्वलितः । पे । योजनशतविस्तारप्रमाणा जिह्वा भवति । तस्य तत्र जिह्वेन्द्रिये बहूनि शङ्कुशतसहस्राणि आदीप्तानि अयोमयानि निखातानि भवन्ति । यो हि कश्चित् काश्यप वैयवृत्यकरो भिक्षुर् आगतागतं साङ्घिकं लाभं सन्निधिं करोति न कालानुकालं ददाति । उद्वश्यापयितव्या विहेठयित्वा ददाति । केषाञ्चिन् न ददाति । स तेनाकुशलमूलेन जङ्घा नाम गूथमृतिकाप्रेतयोनिस् तत्रास्योपपत्तिर् भवति । तत्रास्यान्ये प्रेता भोजनं गृहीत्वापदर्शयन्ति । स उद्वश्यमानस् तद्भोजनम् अनिमिषाभ्यां नेत्राभ्यां पश्यमानः क्षुत्पिपासापरिगतो दुष्खां । वेदनां वेत्ति न च वर्षसहस्रेणापि तस्य भोजनस्य लाभी भवति । यद् अपि कदाचित् कर्हिचिद् भोजनं लब्धं भवति तद् उच्चारं भवति पूयशोणितं वेति ॥  
    
सङ्घरक्षितावदाने ऽप्य् अन्नर्थ उक्तः । यांस् त्वं सङ्घरक्षित सत्वान् अद्राक्षीः कुड्याकारांस् ते भिक्षव आसन् । तैः साङ्घिकं कुड्यं श्लेष्मणा नाशितं । तस्य कर्मणो विपाकेन कुड्याकाराः संवृत्ताः । यांस् त्वं सङ्घरक्षित सत्वान् अद्राक्षीः स्तम्भाकारांस् ते भिक्षव आसन् । तैः साङ्घिकस्तम्भः सिंहाणकेन नाशितः । तेन स्तम्भाकाराः संवृत्ताः । यांस् त्वं सत्वान् अद्राक्षीर् वृक्षाकारान् पत्राकारान् फलाकारान् ते ऽपि भिक्षव आसन् । तैर् अपि साङ्घिकानि वृक्षपत्रपुस्।पफलानि पौद्गलिकपरिभोगेन परिभुक्तानि तेन ते वृक्षपत्रपुष्पफलाकाराः संवृत्ताः । यांस् त्वं सत्वान् अद्राक्षी रज्ज्वाकारान् सम्मार्जन्याकारांस् ते भिक्षव आसन् । तैः साङ्घिका रज्जुसम्मार्जन्यः पौद्गलिकपरिभोगेन परिभुक्तास् तेन रज्ज्वाकाराः सम्मार्जन्याकाराश् च संवृत्ताः । यं त्वं सत्वम् अद्राक्षीस् तट्टाकारं स श्रामणेरक आसीत् । स तट्टुकं निर्मादयति । आगन्तुकाश् च भिक्षवो ऽभ्यागताः । तैर् असौ दृष्टश् च पृष्टश् च श्रामणेरक किम् अयं सङ्घस्य पानकं भविष्यति । स मात्सर्योपहतचित्तः कथयति । किं न पश्यथ तट्टुकं निर्मादितं पीतं पानकम् इति । ते वृत्ता वेलेति नैराश्यम् आपन्ना हीनदीनवदनाः प्रक्रान्ताः । स तस्य कर्मणो विपाकेन तट्टुकाकारः संवृत्ताः ॥  
    
यं त्वम् सत्वम् अद्राक्षीर् उदूखलाकारं सो ऽपि भिक्षुर् आसीत् । तस्य पात्रकर्म प्रत्युपस्थितं । तत्र चैकः श्रामणेरको ऽर्हन् मुद्रावारे नियुक्तः । स तेनोक्तः श्रामणेरक ददस्व मे खलिस्ताकं कुट्टयित्वेति । स कथयति । स्थविर तिष्ठ तावन् मुहूर्तं व्यग्रो ऽस्मि पश्चात् कुट्टयित्वा दास्यामीति । स सञ्जातामर्षः कथयति । श्रामणेरक यदि मम कल्पते उदूखलं स्प्रष्टुं त्वाम् एवाहम् उदूखले प्रक्षिप्य कुट्टयेयं । प्राग् एव खलिस्तोकम् इति । स श्रामणेरः संलक्षयति । तीव्रपर्यवस्थानपर्यवस्थितो ऽयं । यद्य् अहम् अस्मै प्रतिवचनं दास्यामि भूयस्या मात्रया प्रकोपम् आपत्स्यतीति तूष्णीम् अवस्थितः । यदास्य पर्यवस्थानं विगतं तदोपसङ्क्रम्य कथयति । स्थविर जानीषे त्वं को ऽहम् इति । स कथयति । जाने त्वां काश्यपस्य सम्यक्सम्बुद्धस्य प्रव्रजितं श्रामणेरकं । अहम् अपि भिक्षुः स्थविरः । श्रामणेरकः कथयति । यद्य् अप्य् एवं तथापि तु यन् मया प्रव्रजितेन करणीयं तत् कृतं । किं कृतं क्लेशप्रहाणं छिन्नसकलबन्धनो ऽहं सर्वबन्धनविनिर्मुक्तः । खरं ते वाक्कर्म निश्चारितं । अत्ययम् अत्ययतो देशय । अप्य् एव नाम एतत् कर्मपरिक्षयं तनुत्वं पर्यादानं गच्छेद् इति । तेनात्ययम् अत्ययतो न देशितं तेन कर्मणोदूखलाकारः संवृत्तः ॥  
    
यांस् त्वं सत्वान् अद्राक्षीः स्थाल्याकारान् । ते कल्पिकारका आसन् भिक्षूणाम् उपस्थायकाः । ते भैषज्यानि क्वाथयन्तो भिक्षुभिर् अप्रियम् उक्ताः तैश् चित्तं प्रदूष्य स्थाल्यो भिन्नाः तेन स्थाल्याकाराः संवृत्ताः । यं त्वं सत्वम् अद्राक्षीर् मध्ये छिन्नं तन्तुना धार्यमाणं सो ऽपि भिक्षुर् आसील् लाभी ग्राहिकः तेन मात्सर्याभिभूतेन लाभः सम्परिवर्तितः । यो वार्षिकः स हैमन्तिकः परिणामितः । यस् तु हैमन्तिकः स वार्षिकः परिणामितः । तस्य कर्मणो विपाकेन मध्ये छिन्नस् तन्तुना धार्यमाणो गच्छति ॥  
    
शिक्षासमुच्चये धर्मभाणकादिरक्षापरिच्छेदस् तृतीयः ॥
