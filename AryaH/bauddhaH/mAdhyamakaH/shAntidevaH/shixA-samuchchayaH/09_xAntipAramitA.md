+++
title = "०९ क्षान्तिपारमिता"

+++
    
क्षान्तिपारमिता नवमः परिच्छेदः ॥  
    
तद् एवम् अविरतप्रवृत्तां बहुसुखां दौःश्ल्योत्पत्तिं रक्षन्न् एवं च कर्मावरणविबन्धम् अपनयन् क्लेशविशोधने प्रयतेत ॥  
    
तत्रादौ तावत् क्षमेत । अक्षमस्य हि श्रुतादौ वीर्यं प्रतिहन्यते ऽखेदसहत्वात् । अश्रुतवांश् च न समाध्युपायं जानाति । नापि क्लेशशोधनोपायम् । तस्माद् अखिन्नः श्रुतम् एषेत । ज्ञानतो ऽपि सङ्कीर्णचारिणः समाधानं दुष्करम् इति । संश्रयेत वनं ततः । तत्रापि विक्षेपप्रशमनानभियुक्तस्य चित्तं न समाधीयतए इति । समाधानाय युज्येत । समाहितस्य च न किञ्चित् फलम् अन्यत्र क्लेशशोधनाद् इति । भावयेद् अशुभादिकं ॥  
    
इत्य् एतानि तावत् क्लेशशुद्धेर् उद्देशपदानि ॥  
    
इदानीं निर्देश उच्यते । तत्र क्षान्तिस् त्रिविधा धर्मसङ्गीतिसूत्रे ऽभिहिता । दुष्खाधिवासनक्षान्तिः । धर्मनिध्यानक्षान्तिः । परापकारमर्षणक्षान्तिश् चेति । तत्र दुष्खाधिवासनक्षान्तिविपक्षो ऽन्निष्टागमप्राप्तदुष्खभीरुता । इष्टविघातप्राप्तश् च सुखाभिष्वङ्गस् ताभ्यां दौर्मनस्यं । ततो द्वेषो लीनता च ॥  
    
अत एवाह चन्द्रप्रदीपसूत्रे । सुखे ऽन्नभिष्वङ्गः । दुष्खे ऽवैमुख्यम् इति ॥  
    
रत्नमेघसूत्रे ऽप्य् उक्तं । यए इमे आध्यात्मिकाः शोकपरिदेवदुष्खदौर्मनस्योपायासास् तान् क्षमते ऽधिवासयतीति ॥  
    
आर्योग्रदत्तपरिपृच्छायाम् अप्य् उक्तं । पुनर् अपरं गृहपते गृहिणा बोधिसत्वेनानुनयप्रतिघापगतेन भवितव्यम् अष्टलोकधर्माननुलिप्तेन । तेन भोगलाभेन वा भार्यापुत्रलाभेन वा धनधान्यवित्तलाभेन वा नोन्नमितव्यं न प्रहर्षितव्यं । सर्वविपत्तिषु चानेन नावनमितव्यं । न दुर्मनसा भवितव्यं एवं चानेन प्रत्यवेक्षितव्यं । मायाकृतं सर्वसंस्कृतं विठपनप्रत्युपस्थानलक्षणं । कर्मविपाकनिर्वृत्ता ह्य् एते । यद् इदं मातापितृपुत्रभार्यादासीदासकर्मकरपौरुषेयमित्रामात्यज्ञातिसालोहिता । नैते मम स्वकाः । नाहम् एतेषाम् इति ॥  
    
अपि च । यद्य् अस्त्य् एव प्रतीकारो दौर्मनस्येन तत्र किम् । प्रतीकारे ऽपि मुह्येत दुर्मनाः क्रोधमूर्च्छितः ॥  
    
लीनत्वाद् वा हतोत्साहो गृह्यते परयापदा । तच्चिन्तया मुधा यान्ति ह्रस्वम् आयुर् मुहुर् मुहुः ॥  
    
तेनाभ्यासात् त्यजेद् एतं निरर्थकम् अन्नर्थवत् ॥  
    
कथं च दौर्मनस्यत्यागो ऽभ्यस्यते । लघुसुकुमारचित्तोत्सर्गात् ॥  
    
यथोक्तम् उग्रदत्तपरिपृच्छायां । अपगततूलपिचूपमताचित्तस्येति ॥  
    
आर्यगण्डव्यूहे ऽप्य् उक्तं । दुर्योधनं चित्तं ते दारिके उत्पादयितव्यं सर्वक्लेशनिर्घाताय । अपराजितचित्तं सर्वाभिनिवेशविनिर्भेदाय । अक्षोभ्यचित्तं विषमाशयत्वसागरावर्तप्रयातेष्व् इति ॥  
    
न चाभ्यासस्य दुष्करं नाम किञ्चिद् अस्ति । तथा हि मूढतराणाम् अपि तावद् भारहारककैवर्तकर्षकादीनां दुष्खाभ्यासात् क्षुद्रतरफले ऽपि वस्तुनि संरूढकिणाङ्कितं चित्तम् अवसादेन न परिभूयते । किं पुनः सर्वसंसारसुखसर्वबोधिसत्वसुखानुत्तरपदसमधिगमफले कर्मणि । तथा प्राकृता अपि किञ्चिद् अपकारिष्व् आत्मदुष्कृतेनैव हतेषु स्वयं मृत्युषु प्रहर्तुं गाढप्रहारवेदना अपि सङ्ग्रामयन्त्य् एव । कि।ं पुनर् द्राघिष्ठकालापकारिषु दुष्खोपात्तकुशलधनलवस्तैन्येषु नरकेषु नावध्यघातकेषु भवचारकपालकेषु निःसरणद्वारदिङ्नाशकेष्व् आनुकूल्ये ऽपि दृढतरवाधाकरेष्व् अन्नपकृतवैरिष्व् अन्नवधिकल्पाबद्धदृढवैरेषु क्लेशशत्रुषु प्रहर्तुम् उत्साहो दुष्खसहनं वा न भवेत् । विशेषतस् त्रिभुवनविजयया बद्धपरिकरस्य मारशवरप्रतिगृहीतजगद्बन्दिमोक्षाय सङ्ग्रामयतः । तत्रात्मदुष्खाभ्यासपूर्वकं कष्टं कष्टतराभ्यासः सिध्यति । यथा चाभ्यासवशात् सत्वानां दुष्खसुखस।ञ्ज्ञा । तथा सर्वदुष्खोत्पादेषु सुखसञ्ज्ञा प्रत्युपस्थानाभ्यासात् सुखसञ्ज्ञैव प्रत्युपतिष्ठते । एतन् निष्यन्दफलं च सर्वधर्मसुखाक्रान्तं नाम समाधिं प्रतिलभते ॥  
    
उक्तं हि पितापुत्रसमागमे । अस्ति भगवन् सर्वधर्मसुखक्रान्तो नाम समाधिः । यस्य समाधेः प्रतिलम्भाद् बोधिसत्वः सर्वारम्बणवस्तुषु सुखाम् एव वेदनां वेदयते । नादुष्खासुखां । तस्य नैरयिकाम् अपि कारणां कार्यमाणस्य सुखसञ्ज्ञैव प्रत्युपस्थिता भवति । मानुषीम् अपि कारणां कार्यमाणस्य हस्तेष्व् अपि छिद्यमानेषु पादेष्व् अपि कर्णेष्व् अपि नासास्व् अपि सुखसञ्ज्ञैव प्रत्युपस्थिता भवति । वेत्रैर् अपि ताड्यमानस्यार्द्धवेत्रैर् अपि कशाभिर् अपि ताड्यमानस्य सुखसञ्ज्ञैव प्रवर्तते बन्धनागारेष्व् अपि प्रक्स्।इप्तस्य ॥ पे ॥  
    
तैलपाचिकं वा क्रियमाणस्य । इक्षुकुट्टितवद् वा कुट्ठ्यमानस्य । नडचिप्पितिकं वा चिप्यमानस्य तैलप्रद्योतिकं वादीप्यमानस्य सर्पिःप्रद्योतिकं वा दधिप्रद्योतिकं वादीप्यमानस्य सुखसञ्ज्ञैव प्रत्युपस्थिता भवति । उल्कामुखं वा ह्रियमाणस्य सिंहमुखं वा ह्रियमाणस्य शुष्कवर्त्तिकां वा वर्त्यमानस्य ॥ पे ॥  
    
कार्षापणच्छेदिकं वा छिद्यमानस्य पिष्टपाचनिकं वा पाच्यमानस्य हस्तिभिर् वा मर्द्यमानस्य सुखसञ्ज्ञैव प्रवर्तते । अक्षिण्युत्पाठ्यमाने जीवशूलिकम् अपि क्रियमाणस्य सर्वशो वाघातं निर्णीय शिरसि वा प्रपात्यमाने सुखसञ्ज्ञैव प्रवर्तते । न दुष्खसञ्ज्ञा । नादुष्खासुखसञ्ज्ञा ॥  
    
तत् कस्य हेतोः । तथा हि बोधिसत्वस्य महासत्वस्य दीर्घरात्रं चर्यां चरत एतत् प्रणिधानम् अभूत् । ये मां भोजयेरन् । ते उपशमशमसुखस्य लाभिनो भवेयुः । ये मां पालयेयुः सत्कुर्युर् गुरुकुर्युर् मानयेयुः पूजयेयुः सर्वे ते उपशमसुखस्य लाभिनो भवेयुः । ये ऽपि माम् आक्रोशेयुर् विस्पर्शेयुस् ताडयेयुः शस्त्रेणाछिन्द्युर् यावत् सर्वशो जीविताद् व्यपरोपयेयुः सर्वे ते सम्बोधिसुखस्य लाभिनो भवेयुः । अन्नुत्तरां सम्यक्सम्बोधिम् अभिसम्बुध्येरन्न् इति ॥  
    
स एभिर् मनःकारैः समन्वागत एतेन कर्मणा । एभिः प्रणिधिभिः समन्वागतः सर्वसत्वानुगतां सुखसञ्ज्ञाम् आसेवते निसेवते भावयति बहुलीकरोति । स तस्य कर्मणो विपाकेन सर्वधर्मसुखाक्रान्तं नाम समाधिं प्रतिलभते । यस्मिन् समये बोधिसत्वेन सर्वधर्मसुखाक्रान्तो नाम समाधिः प्रतिलब्धो भवति तस्मिन् समये अक्षोभ्यो भवत्य् असंहार्यः सर्वमारकर्मभिर् इति विस्तरः ॥  
    
अयं हि प्रयोगः सर्वपरित्यागपूरणः । सर्वचर्यादुष्करचर्यासाधनः सर्वक्षान्तिदृढीकरणः सर्ववीर्यासंसादनः । सर्वध्यानप्रज्ञाङ्गसम्भारः । तस्मान् नित्यमुदितः स्यात् ॥  
    
यथाह चन्द्रप्रदीपसूत्रे । सगौरवः प्रीतमनाः सदा भवेत् । सौम्याय दृष्टीय सदा स्थितो भवेद् । इति ॥  
    
उक्तं चाक्षयमतिसूत्रे । तत्र कतमा मुदिता । यावद् धर्मानुस्मरणात् प्रीतिः प्रसादः प्रामोद्यं चित्तस्यान्नवलीनतान्नवमृद्यतापरितर्षणा । सर्वकामरतीनाम् अपकर्षणा सर्वधर्मरतीनां प्रतिष्ठानं । चित्तस्य प्रामोद्यं कायस्यौद्बिल्यं बुद्धेः सम्प्रहर्षणं मनस उत्प्लवः । तथागतकायाभिनन्दनरतिर् लक्षणानुव्यञ्जनविभूषणपर्येष्टिकौशल्यं । कुशलधर्मश्रवणापरिखेदता । तत्वधर्मप्रतिशरणप्रतिपत्तिप्रीतिप्रसादप्रमोद्यं मुदितस्य धर्मोत्प्लवः । सततं सत्वेष्व् अप्रतिहतबुद्धिता । तीव्रच्छन्दता । बुद्धधर्मपर्येष्टिषु तस्य च धर्मच्छन्दस्यान्नुत्सृजनता । उदारेषु बुद्धधर्मेष्व् अधिमुक्तिः । विमुक्तिः प्रादेशिकयानापकृष्टचित्तोत्पादः । मात्सर्यासङ्कुचितश् चित्तोत्पादः । याचितस्य दातुकामता । ददतो दत्त्वा च त्रिमण्डलपरिशोधितं दानप्रामोद्यं । शीलवत्सु सदा प्रसादः । दुःशीलेष्व् अनुग्रहप्रीतिः । स्वशीलपरिशुद्ध्या सर्वदुर्गन्धम् अतिक्रमाश्वासनं । तथागतशीलपरिणामनता । दृढाभेद्यता । परदुरुक्तदुरागतेषु वचनपथेष्व् अप्रतिहतचित्तता । क्षान्तिसौरत्यं । निर्मानता । गुरुषु गौरवावनामश् चित्रीकारः । सदा स्मितमुखता भृकुटिविगतता । पूर्वाभिलापिताकुहनतान्नेष्यैषिकता शुद्धाशयता चित्ताकर्कशताकुटिलता । सर्वत्रानुशंसदर्शिता आत्मस्खलितप्रत्यवेक्षिता । आपत्तिष्व् अचोदनता संरञ्जनीयधर्मेष्व् अनुवर्तनता । शास्तृप्रेम बोधिसत्वेषु । आत्मप्रेम धर्मेषु । जीवितप्रेम तथागतेषु । मातापितृप्रेम गुरुषु । पुत्रप्रेम सत्वेषु । बुद्धप्रेम आचार्योपाध्यायेषु । उत्तमाङ्गशिरःप्रेम प्रतिपत्तिषु । हस्तपादप्रेम पारमितासु । सर्वरत्नप्रेम धर्मभाणकेषु । सर्वरतिक्रीडाप्रेमानुशासनीषु । आरोग्यप्रेम सन्तुष्टौ । भैषज्यप्रेम धर्मपर्येष्टिषु । वैद्यप्रेम चोदकस्मारकेषु । इति हि या सर्वेन्द्रियेष्व् अन्नवलीनेन्द्रियता इयम् उच्यते मुदितेत्य् आदि ॥  
    
अत्र च शिक्षितान् बोधिसत्वान् इदं वचनम् अलङ्करोति यद् उक्तम् आर्यमहामेघे । निरयगतिचित्तनित्यसमाधानशीलाश् च निरयगतिप्रियाश् च निरयगतिपत्तनवणिजश् च भवन्ति । निरयलोलाश् च भवन्ति निरयलोभमत्सरिणश् च निरयाग्निचित्तप्रगुण्णाः भवन्तीति ॥  
    
उक्ता दुष्खाधिवासना क्षान्तिः ॥  
    
आर्यसागरमतिसूत्रे तु त्रिविधापि क्षान्तिर् उक्ता । इह सागरमते बोधिसत्वो महासत्वः सर्वज्ञताचित्तोत्पादरत्ने । अन्नार्यैर् दुःशीलैः सत्वैर् मारैर् मारकायिकाभिर् वा देवताभिर् माराधिष्ठितैर् वा मारदूतैर् वा विहेठ्यमानः समीर्यमाणः क्षोभ्यमानस् तर्ज्यमानस् ताड्यमानो न भिद्यते ततो । अध्याशयचित्तोत्पादो न भिद्यते सर्वसत्वप्रमोक्षमहाकरुणावीर्यारम्भात् । न भिद्यते त्रिरत्नवंशानुपच्छेदपराक्रमात् । न भिद्यते सर्वधर्मसमुदानयनकुशलप्रयोगात् । न भिद्यते लक्षणानुव्यञ्जनपरिनिष्पत्तिगतात् पुण्यसम्भारोपचयात् । न भिद्यते बुद्धक्षेत्रपरिशुद्ध्यभिनिर्हाराहृताद् औत्सुक्यात् । न भिद्यते सर्वधर्मापरिग्रहाभियुक्तात् कायजीवितोत्सर्गात् । न भिद्यते सर्वसत्वपरिपाचनाभियुक्ताद् आत्मसौख्यानध्यवसानात् । स एवम् अध्याशयसम्पन्न एव समानः सर्वसत्वानाम् अन्तिकाद् उच्चघनां सहते । उन्मननां कुत्सनां सहते सर्वसत्वानाम् आक्रोशपरिभाषां दुरुक्तदुरागतान् वचनपथान् सहते । सर्वसत्वपीडां सहते । सर्वसत्वभारांश् च सहते उत्तारयति वा न च खिद्यते । न च लीयते । न संलीयते । न विषीदति । बलम् उपदर्शयति । स्थाम सञ्जनयति । वीर्यम् आरभते । पराक्रमं पराक्रमते । उत्साहं जनयति । उन्मूढचित्तं निगृह्णाति । स आक्रुष्टो न प्रत्याक्रोशति । ताडितो न प्रतिताडयति । रोषितो न प्रतिरोषयति । क्रुद्धाय न प्रतिक्रुध्यति । एवं चित्तगणनासन्नाहं सन्नह्यति । ॥। सचेत् पुनर् एते सत्वा यावन्तो दशसु दिक्षु प्रभाव्यमानाः प्रभाव्यन्ते ते सर्वे ऽसिशक्तितोमरपालियोगेन मां पृष्ठतः पृष्ठतो ऽनुबध्नीयुः । यत्रैष पृथिवीप्रदेशे स्थितो वा निषण्णो वा चङ्क्रम्यमाणो वा शयानो वा बोधिचित्तम् उत्पादयिष्यति दानचित्तं वा यावत् प्रज्ञाचित्तं वा श्रुतकुशलमूलचित्तं वोत्पादयिष्यति तत्रास्य पृथिवीप्रदेशे शतधाबदरीपत्त्रप्रमाणं कायं छेत्स्यामो विकरिष्यामो विध्वंसयिष्यामस् । ते चेत् सर्वसत्वा माम् आक्रोशयेयुः परिभाषेरन् कुत्सयेयुः पंसयेयुर् असत्याभिर् वाग्भिः परुषाभिर् वाग्भिः समुच्चरेयुर् अधिष्ठिता अन्नर्थकर्माणः शतधाबदरीपत्त्रप्रमाणं मम कायं छिन्ध्युर् भिन्द्युर् विकरेयुर् विध्वंसयेयुः । एवं मया न कस्यचित् सत्वस्यान्तिके क्षोभचित्तम् उत्पादयितव्यं । तत् कस्य हेतोः । पूर्वा कोटिः संसारस्याप्रमाणीकृता यत्र मे ऽयम् आत्मभावो नरकगतस्यापि तिर्यग्योनिगतस्यापि यमलोकगतस्यापि मनुष्यगतस्यापि कामाहारपलिगुद्धस्य धर्मान् अश्रुतवतो विषमाजीवगोचरस्य निरर्थकजीविनः अङ्गप्रत्यङ्गस्य शतधा छिन्नो भिन्नो निकृत्तो विविधाभिश् च कारणाभिः कारितो न च मया ततो निदानम् आत्मार्थं कृतो न परार्थः । सचेत् पुनर् पुनर् ममैते सर्वसत्वा अपरान्तकोटिं छिन्द्युर् भिन्द्युर् विकिरेयुर् विध्वंसयेयुस् तथापि मयापरित्यक्तैव सर्वज्ञता । अपरित्यक्ता एव सर्वसत्वाः । अपरित्यक्तः कुशलो छर्मछन्दः । तत् कस्य हेतोः । सर्वा ह्य् एषा कायपीडा कायविवर्तना । नैरयिकस्य दुष्खस्य शततमीम् अपि कलां नोपैति यावद् उपनिषदम् अपि न क्षमते । नरकावासम् अप्य् अहम् उत्सहे । न पुनर् मया बुद्धधर्माः परित्यक्तव्या न सर्वसत्वारम्बणा महाकरुणा ॥ पे ॥  
    
यन् निदानं पुनर् व्यापाद उत्पद्येत । तं वयं धर्मं प्रहास्यामः । कतमश् च स धर्मो । यद् उत कायप्रेम कायनिकेतः कायाध्यवसानं । उत्सृष्टश् च काय उत्सृष्टो व्यापादः । एवं धर्मगणनाविष्टः सागरमते बोधिसत्वः सर्वसत्वपीडां सहते ॥ पे ॥  
    
यः कायस्योत्सर्गः कायपरित्यागः कायानवेक्षा । इयम् अस्य दानपारमिता ॥  
    
यत् काये छिद्यमाने सर्वसत्वान् मैत्र्या स्फरति । वेदनाभिश् च न संह्रियते । इयम् अस्य शीलपारमिता ॥  
    
यत् काये छिद्यमाने य एवास्य कायं छिन्दति तेषाम् एव प्रमोक्षार्थं क्षमते । न च चित्तेन क्षण्यते क्षान्तिबलं चोपदर्शयतीयम् अस्य क्षान्तिपारमिता ॥  
    
येन वीर्येण तं सर्वज्ञताछन्दं नोत्सृजति चित्तबलाधीनं च प्रतिगृह्णाति । संसारम् एव चानुबध्नाति । कुशलमूलारम्भम् एव चारभते । इयम् अस्य वीर्यपारमिता ॥  
    
यत् काये विकीर्यमाणे तत् सर्वज्ञताचित्तोत्पादरत्नं कर्तुं न सम्मुह्यति बोधिम् एवापेक्षते शान्तप्रशान्तम् एव प्रत्यवेक्षते । इयम् अस्य ध्यानपारमिता ॥  
    
यत् काये छिद्यमाने कायस्य तृणकाष्ठकुड्यवत्प्रतिभासोपमतां प्रत्यवेक्षते मायाधर्मतां च कायस्यावतरति । भूतानित्यतां च भूतदुष्खतां च भूतानात्मतां च भूतशान्ततां च कायस्योपनिध्यायति । इयम् अस्य प्रज्ञापारमितेति विस्तरः ॥ पे ॥  
    
पुनर् अपरम् अस्यैवं भवति । एष सत्वः कुसीदः शुक्लधर्मरहितः । स माम् आक्रोशयति परिभाषते । हन्त वयम् आरब्धवीर्या भविष्यामः । अतृप्ताः कुशलमूलपर्येषणाभियुक्ता । एष एव तावन् मया सत्वः पूर्वतरं बोधिमण्डे निषादयितव्यः । पश्चान् मयान्नुत्तरा सम्यक्सम्बोधिर् अभिसम्बोद्धव्येति ॥ पे ॥  
    
ईदृशानाम् अस्माभिः सत्वानाम् अदान्तानाम् अगुप्तानाम् अन्नुपशान्तानाम् अर्थाय सन्नाहाः सन्नद्धव्याः ॥ पे ॥  
    
हन्त वयं धर्मतां प्रतिसरिष्यामः । को ऽत्राक्रोशति वा आक्रुश्यते वा । स परिगवेषमाणो न तं धर्मम् उपलभते । य आक्रोशति वा आक्रुश्यते वा । स आत्मपरानुपलब्धोपलम्भदृष्टिविगतः क्षमतए इति ॥  
    
भगवत्याम् अप्य् उक्तं । एवं चित्तम् उत्पादयति । येन मया सर्वसत्वानां विवाद उत्सारयितव्यः । सो ऽहं स्वयम् एव विवदामि । लाभा मे दुर्लब्धा यो ऽहं जल्पिते प्रतिजल्पामि । येन मया सर्वसत्वानां सङ्क्रमभूतेन भवितव्यं सो ऽहं परस्य त्वम् इत्य् अपि वाचं भाषे । परुषं वा प्रतिवाचो ददामि । इदं मया नैव वक्तव्यं जडसमेन । एडकमूकसमेन मया कलहविवादेषु भवितव्यं । परतो दुरुक्तान् दुरागतान् दुर्भाषितान् भाष्यमाणान् वचनपथान् शृण्वता चित्तं नाघातयितव्यं । परेषाम् अन्तिके न ममैतत् साधु न प्रतिरूपं यो ऽहं परस्य दोषान्तरं सञ्जनयेयम् । एतन् न मम प्रतिरूपं यद् अहं परेषां दोषान्तरम् अपि संश्रोतव्यं मन्ये । तत् कस्य हेतोः । न मयाशयो विकोपयितव्यो येन मया सर्वसत्वाः सर्वसुखोपधानेन सुखयितव्याः परिनिर्वापयितव्याश् चान्नुत्तरां सम्यक्सम्बोधिम् अभिसम्बुध्य तत्र नामाहं व्यापद्ये । न च मया परेषां स्वपराद्धानाम् अपि व्यापत्तव्यं । स नामाहं मोहं क्षोभं गच्छामि । इदं तु मया करणीयं । दृढपराक्रमतया पराक्रान्तव्यं । न मया जीवितान्तराये ऽपि क्रियमाणे क्षोभः करणीयः । न मया भृकुटी मुखे [दोउब्त्फ़ुल्] उत्पादयितव्येति ॥  
    
बोधिसत्वप्रातिमोक्षे ऽप्य् उक्तम् । ये क्रुद्धाः सत्वास् तान् आश्वासयति क्षमापयति । अनुलोमयति धर्मेण तोषयतीति ॥  
    
इति शिक्षासमुच्चये क्षान्तिपारमिता परिच्छेदो नवमः ॥
