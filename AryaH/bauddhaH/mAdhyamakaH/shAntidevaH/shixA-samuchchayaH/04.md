+++
title = "०४"

+++
    
अपरे ऽपि महन्तो ऽन्नर्थाः सूत्रान्तेषूक्ताः । यथा तावद् आकाशगर्भसूत्रे । पञ्चेमाः कुलपुत्र क्षत्रियस्य मूर्द्धाभिषिक्तस्य मूलापत्तयः । याभिर् मूलापत्तिभिः क्षत्रियो मूर्द्धाभिषिक्तः सर्वाणि पूर्वावरोपितानि कुशलमूलानि झाषयति । वस्तुपतितः पाराजिकः सर्वदेवमनुष्यमुखेभ्यो ऽपायगामी भवति । कतमाः पञ्च । यः कुलपुत्र मूर्द्धाभिषिक्तं स्तौपिकं वस्त्व् अपहरति साङ्घिकं वा चातुर्दिशसाङ्घिकं वा निर्यातितं वा । स्वयं वापहरति हारयति वा । इयं प्रथमा मूलापत्तिः ॥  
    
यः पुनर् धर्मं प्रतिक्षिपति श्रावकनिर्याणभाषितं वा प्रत्येकबुद्धनिर्याणभाषितं वा महायाननिर्याणभाषितं वा प्रतिक्षिपति प्रतिषेधयतीयं द्वितीया मूलापत्तिः ॥  
    
यः पुनर् माम् उद्दिश्य शिरस्तुण्डमुण्डकाषायवस्त्रप्रावृतः शिक्षाधारी वा शिक्षाधारी वा तस्य दुःशीलस्य वा शीलवतो वा काषायाणि वस्त्राण्य् अपहरति अपहरायति । गृहस्थं वा करोति काये दण्डैः प्रहरति चारके वा प्रक्षिपति जीवितेन वा वियोजयतीयं तृतीया मूलापत्तिः ॥  
    
यः पुनः क्षत्रियः सञ्चिन्त्य मातरं जीविताद् व्यपरोपयति पितरम् अर्हन्तं भगवच्छ्रावकं वा जीविताद् व्यपरोपयति समग्रं वा सङ्घं भिनत्ति तथागतस्यार्हतः सम्यक्सम्बुद्धस्य सञ्चिन्त्य दुष्टचित्तो रुधिरम् उत्पादयति ॥  
    
एभिः पञ्चभिर् आनन्तर्यैर् कर्मभिर् अन्यतरान्यतरं कर्मोत्पादयतीयं चतुर्थी मूलापत्तिः ॥  
    
यः पुनः क्षत्रियो ऽहेतुवादी भवति परलोकोपेक्षकः । दशाकुशलान् कर्मपथान् समादाय वर्तते ऽन्यांश् च बहून् सत्वान् दशस्व् अकुशलेषु कर्मपथेषु समादापयति विनयति निवेशयति प्रतिष्ठापयतीयं पञ्चमी मूलापत्तिः ॥ पे ॥  
    
यः पुनर् ग्रामभेदं जनपदभेदं नगरभेदं राष्ट्रभेदं करोतीयं मूलापत्तिः ॥ पे ॥  
    
आदिकर्मिणां महायानसम्प्रस्थितानां कुलपुत्राणां कुलदुहितॄणां वाष्टौ मूलापत्तयो । याभिर् मूलापत्तिभिः स्खलिता आदिकर्मिका महायानसम्प्रस्थिताः सर्वाणि पूर्वावरोपितानि कुशलमूलानि झाषयन्ति । वस्तुपतिताः पराजिता देवमनुष्यमहायानमुखाद् अपायगामिनो भवन्ति चिरं च संसारे सीदन्ति कल्याणमित्रविरहिताः । कतमा अष्टौ । ये सत्वाः पूर्वदुश्चरितहेतुनास्मिन् क्लिष्टे पञ्चकषाये लोके उपपन्नास् तए इत्वरकुशलमूलाः कल्याणमित्रं सन्निःश्रित्येदं परमं गम्भीरं महायानं शृण्वन्ति । ते च परीत्तबुद्धयो ऽपि कुलपुत्रा अन्नुत्तरायां सम्यक्सम्बोधौ चित्तम् उत्पादयन्ति । तेषां आदिकर्मिका ये च बोधिसत्वा इदं परमगम्भीरं शून्यताप्रतिसंयुक्तं सूत्रान्तं शृण्वन्ति उद्दिशन्ति पठन्ति । ते यथाश्रुतं यथापर्यवाप्तं परेषां पूर्वबुद्धिसदृशानां स्वर्थं सुव्यञ्जनं विस्तरेणाग्रतः स्मारयन्ति प्रकाशयन्ति । ते ह्य् अकृतशमा बालाः पृथग्जनाः शृण्वन्त उत्त्रस्यन्ति सन्त्रस्यन्ति सन्त्रासम् आपद्यन्ते । ते सन्त्रासेन विवर्त्तयन्त्य् अन्नुत्तरायाः सम्यक्सम्बोधेश् चित्तं श्रावकयाने चित्तं प्रणिदधति । एषा आदिकर्मिकबोधिसत्वस्य मूलापत्तिः प्रथमा ॥  
    
यया मूलापत्त्या स कुलपुत्रः सर्वं पूर्वावरोपितं कुशलमूलं झाषयति । वस्तुपतितः पराजितः स्वर्गापवर्गसुखात् । विसंवादितं चास्य बोधिचित्तम् अपायगामि भवति । तस्माद् बोधिसत्वेन महासत्वेन परपुद्गलानाम् आशयानुशयं प्रथमं ज्ञात्वा यथाशयानां सत्वानाम् अनुपूर्वेण धर्मदेशना कर्तव्या । तद् यथा महासमुद्रे ऽनुपूर्वेणावतारयति ॥ पे ॥  
    
पुनर् अपरम् आदिकर्मिको बोधिसत्वः कस्यचिद् एव वक्ष्यति ॥  
    
न त्वं शक्यसि षट्पारमितासु चर्यां चर्तुं । न त्वं शक्यस्य् अन्नुत्तरां सम्यक्सम्बोधिम् अभिसम्बोद्धुं । शीघ्रं त्वं श्रावकयाने प्रत्येकबुद्धयाने वा चित्तम् उत्पादय । तेन त्वं संसारान् निर्यास्यसि । यावद् यथापूर्वोक्तम् इयम् आदिकर्मिकस्य बोधिसत्वस्य द्विद्या मूलापत्तिः ॥  
    
पुनर् अपरम् आदिकर्मिको बोधिसत्वः कस्यचिद् एवं वक्ष्यति । किं भोः प्रातिमोक्षविनयेन । शीलेन सुरक्षितेन शीघ्रं त्वम् अन्नुत्तरायां सम्यक्सम्बोधौ चित्तम् उत्पादयस्व । महायानं पठ । यत् ते किञ्चित् कायवाङ्मनोभिः क्लेशप्रत्ययाद् अकुशलं कर्म समुदानीतं तेन पाठेन शुद्धिर् भवत्य् अविपाकं । यावद् यथापूर्वोक्तम् अयम् आदिकर्मिकस्य बोधिसत्वस्य तृतीया मूलापत्तिः ॥  
    
पुनर् अपरं कुलपुत्र केषाञ्चिद् आदिकर्मिको बोधिसत्व एवं वक्ष्यति । वर्जयत यूयं कुलपुत्राः श्रावकयानकथां । मा शृणुत मा पठत मा परेषाम् उपदिशत । गोपयत श्रावकयानकथां । न यूयं तस्मात् महत् फलं प्राप्स्यथ । न यूयं ततो निदानाच् छक्ताः क्लेशान्तं कर्तुं । श्रद्दधत महायानकथां । शृणुत महायानं पठत महायानं परेषां चोपदिशत । ततो यूयं सर्वदुर्गत्यपायपथान् शमयिष्यथ । क्षिप्रं चान्नुत्तरां सम्यक्सम्बोधिम् अभिसम्भोत्स्यथ ॥  
    
यदि ते तस्य वचनकारिणो भवन्तीदृशं दृष्टिगतम् उपगृह्णीयुः । उभयोर् अपि मूलापतिर् भवतीयम् आदिकर्मिकस्य बोधिसत्वस्य चतुर्थी मूलापत्तिः ॥  
    
पुनर् अपरम् आदिकर्मिका बोधिसत्वा द्विजिह्विका भवन्ति अन्यथा निदर्शयन्ति । इदं च महायानं कीर्तिशब्दश्लोकार्थं लाभसत्कारहेतोः पठन्ति स्वाध्यायन्ति धारयन्ति वाचयन्ति देशयन्ति परेषां च श्रुतमात्रम् उपदिशन्ति । एवं च वक्ष्यन्ति । वयं महायानिका नान्ये । ते परेषाम् ईर्ष्यायन्ति लाभसत्कारहेतोर् यतस् ते लभन्ते उपभोगपरिभोगान् परेभ्यस् तत्प्रत्ययात् ते प्रकुप्यन्ति तेषां चावर्णं निश्चारयन्ति कुत्सन्ति पंसयन्ति विजुगुप्सन्ति । आत्मानं चोत्कर्षयन्ति न तान् । अतस् ते ईर्ष्यहेतुना चोत्तरिमनुष्यधर्मैर् आत्मानं विज्ञपयन्ति । ततस् ते तेन वस्तुना पतिताः पराजिता महायानसुखाद् एतां महागुरुकाम् आपत्तिम् आपद्यन्ते ययापायगामिनो भवन्ति । यथा कश्चित् पुरुषो रत्नद्वीपं गच्छेद् गन्तुं नावा समुद्रम् अवतरते स महासमुद्रे स्वयम् एव तां नावं भिन्द्यात् तत्रैव मरणं निगच्छेद् । एवम् एव ये आदिकर्मिका बोधिसत्वा महागुणसागरम् अवतर्तुकामा ईर्ष्याहेतोस् तद् वदन्ति । तत्प्रत्ययात् ते श्रद्धानावं भित्त्वा प्रज्ञाजीवितेन वियोगं प्राप्नुवन्ति । एवं ते बाला आदिकर्मिका बोधिसत्वा ईर्ष्याहेतोर् अन्नृतप्रत्यया महागुरुकाम् आपत्तिम् आपद्यन्ते । इयं पञ्चमी मूलापत्तिर् आदिकर्मिकस्य बोधिसत्वस्य ॥  
    
पुनर् अपरं कुलपुत्र भविष्यन्त्य् अन्नागते ऽध्वनि गृहस्थप्रव्रजिता आदिकर्मिका बोधिसत्वा ये ते गम्भीराः शून्यताप्रतिसंयुक्ताः सूत्रान्ताधारणीक्षान्तिसमाधिभूमिस्वलङ्कृतमहाविद्वत्पुरुषाणां कृतश्रमाणां बोधिसत्वानां गोचरास् तान् महायानसूत्रान्तान् धारयन्ति पठन्ति स्वाध्यायन्ति परेषां च विस्तरेण वाचयित्वा प्रकाशयन्ति । अहं चेमान् धर्मान् स्वबुद्ध्या बुद्ध्वैवं च पुनर् अहं कारुण्यहेतोस् तवोपदिशामि । त्वया वा पुनस् तथा भावयितव्यं यथा त्वम् अत्र गम्भीरेषु धर्मेषु प्रत्यक्षो भविष्यसि । एवं ते ज्ञानदर्शनं भविष्यति यथा मम । एतर्हि न पुनर् एव ददाति पठितमात्रेणाहम् इमान् एवंरूपान् धर्मान् गम्भीरगम्भीरान् उपदिशामि न साक्षात्क्रियया ॥  
    
लभसत्कारहेतोर् आत्मानं विक्रीणाति । तत्प्रत्ययात् सर्वत्र्यध्वगतानाम् अर्हतां सम्यक्सम्बुद्धानां बोधिसत्वानाम् आर्यपुद्गलानां च पुरतः सापराधिको भवति । महागुरुकम् आपत्तिम् आपद्यते । विसंवादयति देवमनुष्यान् महायानेन । श्रावकयानम् एवास्य न भवति । प्राग् एव महायानस्यावतारविशेषाधिगमः । प्राग् एवान्नुत्तरा सम्यक्सम्बोधिः ॥  
    
तद् यथा कश्चित् पुरुषो महाटवीं प्रस्थितः क्षुत्तर्षप्रपीडितः स तत्र महाफलवृक्षे प्रतिष्ठितः । आहारार्थं स उदारफलवृक्षम् अपहाय गन्धसम्पन्नं रससम्पन्नम् अन्नास्वाद्य विषवृक्षम् अभिरुह्य विषफलानि भुञ्जीत भुक्त्वा च कालं कुर्यात् । तदुपमांस् तान् पुद्गलान् वदामि । ये दुर्लभं मनुष्यलाभं लब्ध्वा कल्याणमित्रं सन्निश्रित्य महायानम् अवतर्तुकामा लाभसत्कारयशोहेतोर् आत्मानम् उपदर्शयन्ति परान् पंसयन्ति एवंरूपां महागुरुकाम् आपत्तिम् आपद्यन्ते यया गुरुकयापत्त्या सर्वविज्ञानां परमजुगुप्सिता भवन्ति । अपायगामिनस् तथारूपाश् च पुद्गला न सेवनीयाः सर्वक्षत्रियब्राह्मणविट्शूद्राणां । यश् च तान् सेवते स सातिसारो भवति सर्वविज्ञानां । इयं कुलपुत्र बोधिसत्वस्य षष्ठी मूलापत्तिः ॥  
    
पुनर् अपरं कुलपुत्र भविष्यन्त्य् अन्नागते ऽध्वनि क्षत्रियाणां पुरोहितचण्डाला अमात्यचण्डाला भटचण्डाला मूर्खाः पण्डितमानिनो महाधना महाभोगाः । बहुविधेषु दानमयपुण्यक्रियावस्तुषु सन्दृश्यन्ते ते त्यागमदमत्ता मानमददर्पेण क्षत्रियं विभेदयन्ति । श्रमणान् क्षत्रियैः । ते क्षत्रियान् निश्रित्य श्रमणान् दण्डापयन्ति । अर्थं दण्डेन मुषन्ति । तेनोपद्रवेण ते भिक्षवः पौद्गलिकं वा साङ्घिकं वा चातुर्दिशसाङ्घिकं वा स्तौपिकं वा श्रमणैर् अपहृत्य तेषां प्राहृतं प्रदाप्यन्ते । ते पुनश् चण्डालाः क्षत्रियस्योपनामयिष्यन्ति । ते उभयतो ऽपि मूलापत्तिम् आपद्यन्ते । ये क्षत्रियचण्डालाः श्रमणैः सार्द्धं प्रदुष्यन्ति तथारूपं च ते धर्मं प्रज्ञपयिष्यन्ति । अधर्मं वा धर्मम् अपहाय । सूत्रविनयशिक्षा अन्नपेक्ष्य कालोपदेशमहाप्रदेशान् अपहाय । महाकरुणानेत्रीप्रज्ञापारमितशिक्षोपायकौशल्यशिक्षाः याश् चापरेषु सूत्रेषु शिक्षा उपदिष्टास् ता अपहाय । तथारूपां धर्मयुक्तिं भिक्षूणां विहेठनार्थपूर्वकं क्रियाकारं प्रज्ञपयन्ति । यैः क्रियाकारैर् भिक्षूणां विहेठना भवति । रञ्चति शमथविपश्यनानुयोगमनःकारं । ते ऽवध्यायन्तो व्यापादबहुला भवन्ति । तेन च हेतुना भिक्षूणाम् अप्य् उपशान्ताः क्लेशा नोपशम्यन्ति न तनूभवन्ति । तत्काले पुनस् ते भिक्षव आशयविपन्ना भवन्ति शीलविपन्नाश् च भवन्ति । आचारविपन्ना भवन्ति दृष्टिविपन्ना भवन्ति तद्धेतोः शैथिलिका भवन्ति । बाहुलिका भवन्ति । अश्रमणाः श्रमणप्रतिज्ञाः । अब्रह्मचारिणो ब्रह्मचारिप्रतिज्ञाः शङ्खस्वरसमाचाराः प्रष्टव्यधर्मदेशकाः । ते भूयस्या मात्रया सपरिचारस्य क्षत्रियस्य सत्कृता भवन्ति मानिताः पूजिता भवन्ति । ते च प्रहाणाभियुक्तानां भिक्षूणां गृहस्थेष्व् अवर्णं निश्चारयन्ति । स च क्षत्रियः सपरिवारः प्रहाणाभियुक्तानां भिक्षूणाम् अन्तिके प्रदुष्यति अवध्यायति । यस् तत्र प्रहाणिकानां भिक्षूणाम् उपभोगपरिभोगस् तं स्वाध्यायाभिरतानां भिक्षूणां निर्यातयन्ति । ते उभयतो मूलापत्तिम् आपद्यन्ते । तत् कस्य हेतोः ॥  
    
ध्यायी भिक्षुः सुक्षेत्रं । नाध्ययनवैयावृत्याश्रिता नाध्ययनाभियुक्ताः ॥  
    
सन्धिधारणीक्षान्तिभूमिषु भाजनीभूता दक्षिणीयाः पात्रभूताः । आलोककरालोकस्य मार्गोपदेशकाः । कर्मक्षेत्रक्लेशक्षेत्रान् सत्वान् उत्तारयन्ति । निर्वाणगमने च मार्गे प्रतिष्ठापयन्ति । इमाः कुलपुत्राष्टौ मूलापत्तय इति ॥  
    
आसां निःसरणम् इहैव सूत्रे ऽभिहितं । यदि ते बोधिसत्वा आकाशगर्भस्य बोधिसत्वस्य नाम श्रुत्वा दर्शनम् अस्याकाङ्क्षेरन् । अपायप्रपतनभयात् मूलापत्तीर् दशयितुकामा । यदि ते आकाशगर्भं बोधिसत्वं नमःकुर्युः नाम चास्य परिकीर्त्तयेयुस् तेषां स कुलपुत्रो यथा भाग्यतया स्वरूपेणाग्रतस् तिष्ठति ब्राह्मणरूपेण यावद् दारिकारूपेण पुरतः स्थास्यति । तस्यादिकर्मिकस्य बोधिसत्वस्य यथा समुत्थितास् ता आपत्तीः प्रतिदेशयति । गम्भीरं चास्योपायकौशल्यं महायाने चर्याम् उपदर्शयति । यावद् अवैवर्त्तिकभूमौ च प्रतिष्ठापयति ॥ पे ॥  
    
यदि तेषां सम्मुखं दर्शनं न ददाति । यस् तम् अभियाचति । तेनादिकर्मिकेण बोधिसत्वेन सापराधेन पश्चिमे यामे उत्थायासनात् प्राङ्मुखेन स्थित्वा धूपं धूपयितव्यं । अरुणो देवपुत्र आयाचितव्यः । एवं च वक्तव्यं । अरुण अरुण महाकृप महाभाग महोदितस् त्वं जम्बुद्वीपे मां करुणयाछादयस्व । शीघ्रम् आकाशगर्भं महाकारुणिकं मम वचनेन बोधय । मम स्वप्नान्तरे तम् उपायम् उपदर्शय येनाहम् उपायेनापत्तिं प्रतिदेशयामि । आर्ये महायाने उपायप्रज्ञां प्रतिलप्स्यामीति ॥  
    
तेन तत्कालं शय्यायां निद्रापयितव्यं सहोद्गते ऽरुणे इह जम्बुद्वीपे आकाशगर्भस्य बोधिसत्वस्येह समागमो भवति स्वरूपेण च । तस्यादिकर्मिकस्य बोधिसत्वस्य स्वप्नान्तरे पुरतः स्थित्वा तां मूलापत्तिं देशयति महायानोपायेन । तथारूपं च तस्योपायज्ञानं सन्दर्शयति । येनोपायकौशल्येन स आदिकर्मिको बोधिसत्वस् तत्रैव बोधिचित्तासम्प्रमोषं नाम समाधिं प्रतिलभते सुदृढव्यवस्थितश् च भवति महायानए इत्य् आदि ॥  
    
अथ वा यो ऽत्र सूत्रे ऽध्येषणमन्त्रः पूर्वम् उक्तः । तेनायं विधिः कार्यः । एवं स्यात् । अरण्ये उपवने ऽभ्यवकाशे वागरं वा तगरं वा कालानुसारि वा धूपयितव्यं । प्राञ्जलिना च भूत्वा समन्ततो दिग्विदिक्षु च पञ्चमण्डलकेन वन्दित्वा इमे मन्त्रपदाः प्रवर्तयितव्याः । तद् यथा । सुमृश [दोउब्त्फ़ुल्] । कारुणिक । चरतु [दोउब्त्फ़ुल्] । विचर । सञ्चर । कारुणिक । मुरर । मुरर वेगधारि नमुचमे भुजयत कारुणिक चिन्तामणि पूरय कारुणिक सर्वाशां मे स्थापय । आज्ञाधारी स्फुगु । रतिविवेक गु । दृष्टिविवेक गु । पूरय कारुणिक पूरयन्तु ममाशां । सर्वथा चाशोकगति स्वाहा ॥  
    
विधिः पूर्ववत् । सर्वव्याधिदुःखसर्वभयसर्वोपकरणविघातप्रतिघाते सर्वाभीष्टसिद्धये च कार्यः ॥  
    
यदि क्षत्रियादयो ऽपि बोधिसत्वाः कथम् एषाम् आपत्तिनियमो ऽन्येषां चाधिक्यं । अथ तेन साम्वरिकाः । कथम् एषाम् आपत्तिव्यवस्था । कथं वा तद्दोषात् साम्वरिका अपि गृह्यन्ते । नैष दोषः । येषां यत्र बहुलं सम्भवः ते तत्राकोटिताः स्वनामग्रहणदर्शनाद् भयोत्पादनार्थं । परःपरतस् तु सर्वैः सर्वा आपत्तयः परिहर्तव्याः ॥  
    
येन वा प्रकृतिमहासावद्यतयासमादानो ऽप्य् अभव्यो भवत्य् उच्छिन्नकुशलमूलश् च सुतरां तेन साम्वरिका इत्य् अलम् अनया चिन्तया ॥  
    
उपायकौशल्यसूत्रे ऽपि मूलापत्तिर् उक्ता । किं वापि कुलपुत्र बोधिसत्वः प्रातिमोक्षशिक्षायां शिक्षमाणाः कल्पशतसहस्रम् अपि मूलफलभक्षः स्यात् । सर्वसत्वानां च सूक्तदुरुक्तानि क्षमेत् । श्रावकप्रत्येकबुद्धभूमिप्रतिसंयुक्तैश् च मनसिकारैर् विहरेद् इयं बोधिसत्वस्य गुरुका मूलापत्तिः । तद् यथा कुलपुत्र श्रावकयानीयो मूलापत्तिम् आपन्नः सो ऽभव्यस् तैर् एव स्कन्धैः परिनिर्वातुम् । एवम् एव कुलपुत्रो ऽप्रतिदेश्यैताम् आपत्तिम् अनिःसृज्य तान् श्रावकप्रत्येकबुद्धमनसिकारान् अभव्यो बुद्धभूमौ परिनिर्वातुम् इति ॥  
    
आसां च मूलापत्तीनां सुखग्रहणधारणार्थम् एकीयमतानां च सङ्ग्रहकारिका उच्यन्ते ॥  
    
रत्नत्रयस्वहरणाद् आपत्पाराजिका मता । सद्धर्मस्य प्रतिक्षेपाद् दूतीया मुनिनोदिता ॥  
    
दुःशीलस्यापि वा भिक्षोः काषायस्तैन्यताडनात् । चारके वा विनिक्षेपाद् अपप्रव्राजनेन च ॥  
    
पञ्चानन्तर्यकरणान् मिथ्यादृष्टिग्रहेण वा । ग्रामादिभेदनाद् वापि मूलापत्तिर् जिनोदिता ॥  
    
शून्यतायाश् च कथनात् सत्वेषु कृतबुद्धिषु । बुद्धत्वप्रस्थितानां वा सम्बोधेर् विनिवर्त्तनात् ॥  
    
प्रातिमोक्षं परित्याज्य महायाने नियोजनात् । शिष्ययानं न रागादिप्रहाणायेति वा ग्रहात् ॥  
    
परेषां ग्रहणाद् वापि पुनः स्वगुणकाशनात् । परपंसनतो लाभसत्कारश्लोकहेतुना ॥  
    
गम्भीरक्षान्तिको ऽस्मीति मिथ्यैव कथनात् पुनः । दण्डापयेद् वा श्रमणान् दद्याद् वा शरणत्रयात् ॥  
    
गृह्णीयाद् दीयमानं वा शमथे त्याजनात् पुनः । प्रतिसंलीनभोगं च स्वाध्यायिषु निवेदनात् ॥  
    
मूला आपत्तयो ह्य् एता महानरकहेतवः । आर्यस्याकाशगर्भस्य स्वप्ने देश्याः पुरःस्थितैः ॥  
    
बोधिचित्तपरित्यागाद् याचकायाप्रदानतः । तीव्रमात्सर्यलोभाभ्यां क्रोधाद् वा सत्वताडनात् ॥  
    
प्रसाद्यमानो यत्नेन सत्वेषु न तितिक्षते । श्लोकात् परानुवृत्त्या वा सद्धर्माभासवर्णनाद् । इति ॥  
    
आर्यक्षितिगर्भसूत्रे ऽप्य् उक्तं । यो महाब्रह्मन् ममोद्दिश्य प्रव्रजितो दुःशीलपापसमाचारो भिक्षुर् अनुभूतः कशम्बकजातो ऽश्रमणः श्रमणप्रतिज्ञः अब्रह्मचारी ब्रह्मचारिप्रतिज्ञः । ध्वस्तः पतितः पराजितो विविधैः क्लेशैः । अथ च पुनः स दुःशीलपापसमाचारो भिक्षुर् अद्यापि सर्वदेवानां यावत् सर्वमनुष्याणां यावत् पुण्यनिधीनां दर्शयिता भवति कल्याणमित्रं । किं चापि स अपात्रीभूतः तेन च पुनः शिरस्तुण्डमुण्डेन काषायवस्त्रप्रावरणेर्यापथेन दर्शनहेतुनापि बहूनां सत्वानां विविधकुशलमूलोपस्तम्भनकरः सुगतिमार्गदर्शको भवति । तस्माद् यो ममोद्दिश्य प्रव्रजितः शीलवान् दुःशीलो वा तस्य नानुजानामि चक्रवर्त्तिर् आज्ञाम् अपि यन् ममोद्दिश्य प्रव्रजितस्य सहधर्मेणापि काये दण्डप्रहारं वा दातुं चारके वा प्रक्षेप्तुं । अङ्गम् अङ्गं विकर्त्तनं वा कर्तुं जीविताद् वा व्यपरोपणं कर्तुं । किं पुनर् अधर्मेण ॥  
    
किं चापि मृतः कथ्यते ऽस्मिन् धर्मविनये । अथ च पुनः स पुद्गलो गोरोचनकस्तूरिकासदृश इति । अत्रैवाह । ये ममोद्दिश्य प्रव्रजितान् यानभूतान् पात्रभूतान् वा विहेठयिष्यन्ति ते सर्वेषां त्र्यध्वगतानां बुद्धानाम् अतीव सापराधा भवन्ति । समुच्छिन्नकुशलमूला दग्धसन्ताना अवीचिपरायणा भवन्तीति । अत्रैवाह । सर्वबुद्धैर् अधिष्ठितो ऽयं मोक्षध्वजो यद् उत रक्तकाषायवस्त्रम् इति । अस्मिन्न् एव चोक्तं । तेन खलु पुनः समयेन बहूनि श्रावकनियुतशतसहस्राणि बहूनि च बोधिसत्वनियुतशतसहस्राणि भगवतो ऽन्तिके एवंरूपं पूर्वकृतं कर्मावरणं प्रतिदेशयन्ति । वयम् अपि भदन्त भगवन् बहूनां पूर्वकाणां तथागतानां प्रवचने पात्रभूतान् पात्रभूतांश् च बुद्धानां भगवतां श्रावकयानीयान् पुद्गलाञ् जुगुप्सितवन्तः पंसितवन्तो रोषितवन्तो ऽवर्णायशःकथाश् च निश्चारितवन्तः । तेन वयं कर्मावरणेन त्रिष्व् अपायेषु विविधां तीव्रां प्रचण्डां दुःखां वेदनां प्रत्यनुभूतवन्तः ॥  
    
पेयालं ॥  
    
वयं तत्कर्मावरणशेषम् एतर्हि भगवतो ऽन्तिके प्रतिदेशयिष्यामः । केचिद् वदन्ति । वयं भगवतः श्रावकान् वचनैस् तर्जितवन्तः परिभाषितवन्तः । केचिद् वदन्ति । वयं भगवतः श्रावकान् अपात्रभूतान् पत्राभूतांश् च प्रहरितवन्तः । केचिद् वदन्ति । वयं चीवरान् हृतवन्तः । केचिद् वदन्ति । वयं भगवतः श्रावकाणाम् उपभोगपरिभोगान् आच्छिन्नवन्तः । केचिद् वदन्ति । वयं भगवन्तम् उद्दिश्य प्रव्रजितान् गृहस्थान् कारितवन्तः तत अस्थानं सादिताः । केचिद् वदन्ति । अस्माभिर् भगवन् बुद्धानां भगवतां श्रावका अपत्रभूताः पात्रभूताश् च सापराधिकाश् चारके प्रक्षिप्तास् तेन वयं कर्मावरणेन बहून् कल्पांस् तृष्व् अपायेषु विविधां तीव्रां प्रचण्डां दुष्खां वेदनां प्रत्यनुभूतवन्तः ॥ पे ॥  
    
तद् वयम् एतर्हि कर्मावरणशेषां भगवतो ऽन्तिके प्रतिदेशयामः । आयत्यां संवरम् आपद्येम । प्रतिगह्णातु भगवान् अस्माकम् अनुकम्पाम् उपादाय । उद्धरतु भगवान् अस्मान् अन्नन्तपापेभ्य इति विस्तरः ॥  
    
प्रव्रज्यान्तरायसूत्रे ऽप्य् अन्नर्थ उक्तः । चतुर्भिर् महानामन् धर्मैः समन्वागतो गृही अक्षणप्राप्तो भवति । जात्यन्धश् च जडश् चाजिह्वकश् च चण्डालश् च जातु सुखितो भवत्य् अभ्याख्यानबहुलश् च षण्डकश् च पण्डकश् च नित्यदासश् च । स्त्री च भवति श्वा च शूकरश् च गर्दभश् चोष्ट्रश् च आशीविषश् च भवति तत्र तत्र जातौ ॥  
    
कतमैश् चतुर्भिः । इह महानामन् गृही पूर्वजिनक्र्टाधिकाराणां सत्वानां नैष्क्रम्यचित्तस्य प्रव्रज्याचित्तस्यार्यमार्गचित्तस्यान्तरायं करोति । अनेन प्रथमेन ॥  
    
पुनर् अपरं गृही धनलौल्येन पुत्रलौल्येन कर्मविपाकम् अश्रद्दधत् पुत्रस्य वा दुहितुर् वा भार्याया वा ज्ञातिसङ्घस्यैश्वर्यस्थाने वर्तमाने प्रव्रज्यान्तरायं करोति । अनेन द्वितीयेनेति ॥  
    
अन्यद्वयं । सद्धर्मप्रतिक्षेपः श्रमणब्राह्मणेषु च प्रतिघः ॥  
    
दश चाकुशलाः कर्मपथाः अन्नर्थाः । सद्धर्मस्मृत्युपस्थानाद् विपाककटुका द्रष्टव्याः । ततः किञ्चिन्मात्रं सूत्रं सूच्यते । प्राणातिपातविपाकलवस् तावद् । यथाह । तद् यथाग्निशिखाचरा नाम पक्षिणो ये ऽग्निशिक्षामध्यगता न दह्यन्ते संहृष्टतराश् च नारकेयाणां कपालं भित्त्वा रुधिरं पिबन्ति । कपालान्तरचरा नाम पक्षिणो ये मस्तकं भित्त्वा ज्वलितमस्तकलुङ्गान् पिबन्ति । जिह्वामिषभुजो नाम पक्षिणो ये जिह्वां विदार्याभितो ऽभितः प्रभक्षयन्ति । सापि जिह्वा भुक्ता पुनर् अपि सञ्जायते पद्मदलकोमलतरा । एवम् अर्थानुरूपसञ्ज्ञा दन्तोत्पाटका नाम कण्ठनाड्यपकर्षका नाम । क्लोमकाशिनः । आमाशयादाः । प्लीहसंवर्तका । अन्त्रविवरखादिनः । पृष्ठवंशचरा नाम । मर्मगुह्यका नाम पक्षिणो ये सर्वाणि मर्मविवराणि भित्त्वा मर्माणि कृन्तयित्वा विवराणि प्रविश्य मज्जामण्डं पिबन्ति क्रन्दमानानां । सूचीछिद्रा नाम पक्षिणो ये सूचीसदृशतुण्डा रक्तं पिबन्ति । एवम् अस्थिविवराशिनः षट्त्वग्भक्षिणः । नखनिकृन्तका मेदोदाः स्नायुविशेषकाः । केशोण्डुका नाम पक्षिणो ये केशमूलान्य् उत्पाटयन्ति ॥  
    
स एवम् अवीचिप्रदेशस् त्रीणि योजनशतसहस्राणि पक्षिभैरवपक्षो नाम । तत्र तैर् अन्यैर् नारकेयैः सहान्नेकानि वर्षशतसहस्राणि भक्ष्यते सम्भवति च । स कथञ्चिद् अपि तस्मान् मुक्तः सर्वस्माद् दुष्खजालपरिवृतः । श्वभ्रप्रपातो नाम द्वितीयः प्रदेशस् तत्र गच्छति । त्राणान्वेषी शरणान्वेषी परित्राणान्वेषी समन्तत एकादशभिर् अर्चिस्कन्धैर् आवृतो निःसहायः कर्मपाशबन्धनबद्धः समन्ततः शत्रुभिर् आवृतः कान्तारम् अनुप्रपन्नः सर्वस्मान् नरकपुञ्जाद् अधिकतरं व्यसनम् अभिप्रपन्नस् तं श्वभ्रप्रपातं नाम प्रदेशम् अनुधावति । पतिते ऽतीव पादः प्रविलीयते । उत्क्षिप्तः पुनर् अपि सम्भवति । सुकुमारतरः श्लक्ष्णतरः खराभिस् तीव्राभिर् वेदनाभिर् अभिभूतः । तस्यैवं भयविक्लववदनस्य करचरणसर्वाङ्गप्रत्यङ्गप्रविलीयमानस्य स प्रदेशः श्वभ्रप्रपातो नाम प्रादुर्भवति । स तस्मिन् देशे निपतति पतितः श्वभ्रे प्रपतति त्रीणि योजनसहस्राणि । पुनर् अपि कर्मकृतेन वायुनोत्क्षिप्यते । स प्रपतमानः कङ्कवायसग्र्ध्रोलूकैर् भक्ष्यते । यावत् तस्यैवम् उत्क्षिप्यमानस्य च प्रपततश् चान्नेकानि वर्षशतसहस्राणि गच्छन्ति । कथञ्चिद् अपि तस्मान् मुक्तः परिभ्रामितश् चक्राङ्कं विवरं नाम प्रदेशम् अनुधावति । तस्मिंश् च प्रदेशे सहस्राराणि चक्राणि प्रादुर्भवन्ति वज्रनाभीनि तीक्ष्णज्वालानि शीघ्रभ्रमाणि तस्य सहगमनाद् एव तानि चक्राणि शरीरं प्राप्य भ्रमन्ति । पे ॥  
    
प्रत्येकं सर्वाङ्गानि प्रमथ्नन्तो दहन्ति पादतले चास्य शङ्कुभिर् भिद्येते । एवं मक्कोटकपर्वते । माक्कोटकैः प्राणिजातिभिः सान्तर्वहिःपरमाणुशः प्रभक्ष्यते । भुक्तो भुक्तः पुनर् अपि सञ्जायते सुकुमारतरः । सुकुमारतया भूयो ऽप्य् आधिकतरां वेदनाम् अनुभवति । भुक्तभुक्तस्य प्रभूततरम् एवास्य त्वङ्मांसं प्रादुर्भवति । तस्य प्राणातिपातकृतोपचितस्य तत्फलं भवति ॥  
    
अदत्तादानविपाकम् आह । स एष दुष्कृतकर्मान्तचारी आलातचक्रनिर्माणगन्धर्वनगरमृगतृष्णिकासदृशं महद् अर्थजातं पश्यति रत्नवस्त्रधनधान्यनिकरभूतं । तस्यैवं लोभाभिभूतस्य कर्मणा मोहितस्यैवं भवति । ममेदम् इति । स एवं मोहितः पापकारी प्रज्वलिताङ्गारकर्षूर् लङ्घयित्वा तद्द्रविणम् अनुधावति । स कर्मकृतैर् यमपुरुषैर् गृह्यते शस्त्रजालमध्यगतः सर्वाङ्गप्रत्यङ्गशः पाट्यते विशस्यते दह्यते ऽस्थ्यवशेषः क्रियते । न चास्यान्नादिकालप्रवृत्तः स लोभस् ताम् अप्य् अवस्थां गतस्य परिहीयतए इति ॥  
    
काममिथ्याचारम् अधिकृत्याह । एष स पापकर्ता तस्माच् छस्त्रसङ्कटान् मुक्तः कथमप्य् अङ्गारकर्षूर् लङ्घयित्वा कर्मणा भ्रामितः प्रदेशम् अन्यं प्रपद्यते । वितथदर्शनं नाम तत्र कर्मकृतां स्त्रियं पश्यति या तेन पूर्वं नष्टस्मृतिना दृष्टा । दृष्ट्वा चान्नादिकालाभ्यस्तो रागाग्निर् उत्पद्यते । स तेन धावति येन ता स्त्रियः । ताश् चायोमय्यो नार्यः कर्मकृताः । ताभिर् असौ गृह्यते । गृहीत्वा चौष्ठात् प्रभृति तथा भुज्यते यथास्य सर्षपफलमात्रप्रमाणम् अपि नावशिष्टं । तस्मिञ् शरीरे भवति । पुनर् अपि सम्भवति । पुनर् अपि भुज्यते । स कटुकां खरां वेदनाम् अनुभवंस् तस्माद् रागाग्नेर् न निवर्तते । येन ता स्त्रियस् तेन भूयः सः सन्धावति । न चास्य तत्पीडा तथा बाधते यथा रागाग्निः । अथ ता स्त्रियो भूयो वज्रमयायोमयप्रज्वलितगात्रास् तं मनुष्यम् आदाय ज्वालामालाकुलसर्वशरीरास् तं नारकेयं सिक्तामुष्टिवद् भिन्दन्ति । पुनर् अपि सम्भवतीति पूर्ववत् ॥ पे ॥  
    
स्त्रियो मूलम् अपायस्य धननाशस्य सर्वथा । स्त्रीविधेया नरा ये तु कुतस् तेषां भवेत् सुखम् ॥ पे ॥  
    
यावत् । स्त्री विनाशो विनाशानाम् इह लोके परत्र च । तस्मात् स्त्रियो विवर्ज्याः स्युर् यदीच्छेत् सुखम् आत्मन इति ॥  
    
मृषावादम् अधिकत्याह । स तैर् यमपुरुषैर् गृह्यते गृहीत्वा च तन्मुखं विदारयन्ति तस्माज् जिह्वाम् अपकर्षयन्ति । सा च जिह्वा कर्मवशात् पञ्चयोजनशतप्रमाणा भवति । तस्य मृषावादस्य बलेन तस्याश् च सहनिर्गमनकाले ते यमपुरुषा भूमाव् आनाहयन्ति प्रदीप्तायोमय्यां । कर्मकृतं च हलसहस्रं प्रादुर्भवति प्रदीप्ताग्रसंयुक्तं बलवद्भिर् बलीवर्दैस् तद् अस्यान्तर्गतं जिह्वायां वहति । तत्र पूयरुधिरकृमिश्राविण्यो नद्यः प्रवहन्ति ॥ पे ॥  
    
सा च जिह्वा तथा सुकुमारा यथा देवानाम् अक्षि ॥  
    
यावत् स वेदनातस् तनति क्रन्दति विक्रोशति न चास्य तद्दुःखं कश्चिद् अपनयतीति विस्तरः । तस्यैवं प्रचण्डाम् वेदनाम् अनुभवतो ऽन्नेकानि वर्षशतसहस्राणि सा च जिह्वा कृष्यते । सा कथञ्चित् तस्य नारकस्य मुखे प्रविशति । स भयविह्वलवदनो येन वा तेन वा निःपलायते ऽङ्गारकर्षूषु दह्यमानो निमज्जन् । तस्यैवं दुःखार्त्तस्याशरणस्यापरायणस्य पुनर् अपि यमपुरुषाः प्रादुर्भवन्ति मुद्गरासिपाणयः । ते तं पुरुषं मस्तकात् प्रभृति यावत् पादौ चूर्णयन्तीत्य् आदि ॥  
    
पैशुन्यविपाकस् तु यथैव मृषावादस्य त्रीणि योजनशतानि जिह्वेति विशेषस् तु । तां यमपुरुषा निस्त्रिंशान् आदाय प्रदीप्तधारान् जिह्वां निकृन्तन्ति । जम्बुकैश् चान्य्समिन् प्रदेशे भक्ष्यते । परमकटुकां वेदनां प्रतिवेदयते स क्रन्दति विक्रोशत्य् अव्यक्ताक्षरं जिह्वाविरहित इत्य् आदि ॥  
    
पारुष्यविपाकम् आह । ते तां जिह्वाम् आस्यं विदार्य गृह्णन्ति । गृहीत्वा निशितधारैः शस्त्रैश् छित्त्वा तस्य भूय एव खादनीयार्थेन मुखे प्रक्षिपन्ति । स च जिघन्सार्दितः क्षुत्क्षामवदनः स्वरुधिरलालापरिस्रुतां ताम् एव स्वजिह्वां भक्षयति । सा च जिह्वा छिन्ना पुनर् अपि सञ्जायते कर्मवशात् । अथ स भूमौ वेदनार्त्तः परिवर्तते विचेष्टते क्रन्दते । तस्यैवं वेदनार्त्तस्य परिवृत्तनयनतारकस्य दुष्खार्त्तस्य दीनस्यासहायस्यैकाकिनः स्वकृतम् उपभुञ्जानस्य यमपुरुषा अनुशासनीगाथां भाषन्ते ॥  
    
जिह्वाधनोर् विनिर्मुक्तस् तीक्ष्णो वाग् विशिखस् त्वया । पारुष्यम् इति यद् दृष्टं तस्यैतत् फलम् आगतम् ॥  
    
इति विस्तरः ॥  
    
सम्भिन्नप्रलापविपाकम् आह ॥  
    
तस्य तत् प्रज्वलितं ताम्रद्रवलोहितं जिह्वां दहति । जिह्वां दग्ध्वा कण्ठं दहति । कण्ठं दग्ध्वा हृदयं दहति हृदयं दग्ध्वान्त्राणि दहति । तान्य् अपि दग्ध्वा पक्वाशयं दहति । पक्वाशयम् अपि दग्ध्वाधोभागेन निर्गच्छति ॥  
    
यमपुरुषा गाथाम् आहुः । पूर्वोत्तराबद्धपदं निरर्थकम् असङ्गतम् । अबद्धं यत् त्वया प्रोक्तं तस्यैतत् फलम् आगतं ॥  
    
या न [दोउब्त्फ़ुल्] सत्यवती नित्यं न चाध्ययनतत्परा । न सा जिह्वा बुधैर् दृष्टा केवलं मांसखण्डिका । इति विस्तरः ॥  
    
अभिध्याविपाकम् आह । अथ पश्यति रिक्तं तुच्छम् असारकं कर्मकृतं बहुद्रविणं परपरिगृहीतं तस्य कर्मचोदितव्यामोहितस्यैवं भवति । ममेदं स्याद् इति । ततः स नारकस् तेनैव धावति येन तद् द्रव्यं । तस्याभिध्याख्यमानसस्याकुशलस्यासेवितभावितबहुलीकृतस्य तत्फलं यद् असौ नरके विपरीतं पश्यति । तस्यैवं पश्यतो ऽभिध्याबहुलस्य हस्ते शस्त्रं प्रादुर्भवति स तेन धावति । तेषाम् अप्य् अन्येषां नारकाणां हस्ते शस्त्राणि प्रादुर्भवन्ति । स तैः सह शस्त्रेण युध्यते यावत् तथा कर्त्यते यथा सर्षपफलमात्रम् अपि न भवति मांसम् अस्य शरीरे तथास्थिकङ्कालावशेषः क्रियते ॥ पे ॥  
    
परेषां सम्प ॥। मम स्याद् इति चिन्तितं । तस्याभिध्यासमुत्थस्य विषस्य फलम् आगतम् इति ॥  
    
व्यापादफलम् आह । कर्ममयाः सिंहव्याघ्रसर्पाः क्रोधाभिभूताः पुरतस् तिष्ठन्ते । एतेभ्यो भयभीतो येन वा तेन वा निःपलायते । स कथं शक्नोति पलायितुम् अशुभस्य कर्मणः । स तैर् गृह्यते । गृहीत्वा च पूर्वं तावन् मस्तकाद् भुज्यते यावत् पार्श्वतः सर्पैर् विषदंष्ट्रैः सन्दश्य सन्दश्य भक्ष्यते । व्याघ्रैर् अपि पृष्ठतो भक्ष्यते । पादाव् अपि वह्निना दाह्येते स यमपुरुषैर् दूराद् इषुभिर् विध्यतए इति विस्तरः ॥  
    
मिथ्यादृष्टिफलं पुनर् अपरिमितं । पाठस् तु सङ्क्षिप्यते । शस्त्रवर्षतोमरवज्रवर्षाशनिपाषाणवर्षे हन्यते । एकादशभिर् अर्च्चिस्कन्धैः क्षुत्पिपासाग्निना च सुखनिर्गतेन निरन्तरं दह्यतए इति ॥  
    
काममूलाश् च सर्वानर्था इति तेभ्य एवोद्वेजितव्यं । यथात्रैवाह । अस्त्य् अग्निकुण्डो नाम नरकः । तत्र कतरेण कर्मणा सत्वा उपपद्यन्ते । येन अश्रमणेन श्रमणप्रतिज्ञेन मातृग्रामस्य नृत्तगीतस्याभरणानां वा शब्दं श्रुत्वायोनिशेन मनःकारेणाक्षिप्तबुद्धिना तच् छ्रुत्वा हसितलडितक्रीडितान्य् अशुचिम् उक्तं ॥ पे ॥  
    
तत्र ते नारका अयोवर्षेण सर्वाङ्गप्रत्यङ्गशश् चूर्ण्यन्ते ऽङ्गारवर्षेण च पच्यन्ते दह्यन्तए इत्य् आदि । एवं पौराणकामास्वादनस्मरणात् पदुमो नाम नरकः पठ्यते स्वप्नान्तभूतस्मरणाच् च । तत्र ते नारकाः कुम्भिषु पच्यन्ते । ते द्रोणिष्व् अयोमयैर् मुषलैर् हन्यन्तए इति विस्तरः ॥  
    
एवम् अप्सरसः प्रार्थनया ब्रह्मचर्यपरिणामनान् महापदुमो नाम नरक उक्तः । तत्र क्षारनदीतरङ्गिनी नाम प्रवहति । तस्यां नद्यां यान्य् अस्थीनि ते पाषाणाः । यच् छेवालं ते केशाः । यः पङ्कस् तन् मांसं । या आपः तत् कथितं ताम्रं । ये मत्स्यास् ते नारका इत्य् आदि ॥  
    
एवं पुरुषस्य पुरुषेण सह मैथुनविप्रतिपत्तेः अप्रमेया अकारणा विशेषाः पठ्यन्ते । एवं शिशुभिः सह विप्रतिपत्तेः क्षारनद्याम् उह्यमानान् दारकान् पश्यति । ते तं विलपन्ति । स तां नदीम् अवगाहते । तेषु बालकेषु तीव्रस्नेहप्रतिबन्धशोकदुष्खवेगात् । एवं गोवडवाजैडकादिषु प्रकृतिसावद्यः काममिथ्याचारः खरतरविपाकः पठ्यते । तासाम् एव गोवडवादीनां तप्तायोमयीनां अकुशलनिर्मितानां योनिमार्गेण स तिर्यक्कामसेवी प्रविशति । स तासाम् उदरे प्रदीप्ताङ्गारनिकरपरिपूर्णे स्विद्यते पच्यते बहूनि वर्षशतसहस्राणीति विस्तरेण द्रष्टव्यं ॥  
    
एवम् अन्यनाशितास्व् अपि भिक्षुणीषु विप्रतिपन्नानां महानरकपातनाः पठ्यन्ते । एवं स्वस्त्रीष्व् अप्य् अयोनिमार्गेण गच्छतः । एवं प्रसह्यानीतास्व् अपि परस्त्रीषु लब्धासु च कन्यासु । एवम् उपवासस्थासु एवं गुरूणां पत्नीषु ज्ञातिशब्दमानितासु च विप्रतिपत्तेः तीव्राश् चापरिमाणाश् च महानरकपातनाः पठ्यन्ते ॥  
    
सप्तमैथुनसंयुक्तसूत्रे ऽप्य् आह । इह ब्राह्मण एकत्यो ब्रह्मचारिणम् आत्मानं प्रतिजाणीते । स नेहैव मातृग्रामेण सार्द्धं द्वयं समापद्यते ऽपि तु मातृग्रामं चक्षुषा रूपं निध्यायन् पश्यति । स तदा स्वादयति अध्यवस्यति अध्यवसाय तिष्ठति । अयम् उच्यते ब्राह्मण ब्रह्मचारी संयुक्तो मैथुनेन धर्मेण न विसंयुक्तः । अपरिशुद्धं ब्रह्मचर्यं चरति ॥  
    
एवं मातृग्रामेण सार्द्धं सङ्क्रीडतः सङ्किलिकिलायमानस्य आस्वादयतः अपरिशुद्धं ब्रह्मचर्यम् उक्तं । एवं मातृग्रामापस्थानम् आस्वादयतः । एवं तिरःकुड्यगतस्य तिरोदुष्यगतस्य वा मातृग्रामस्य नृत्तगीतादिशब्दम् आस्वादयतो मैथुनसंयोगम् इत्य् उक्तम् । एवं पञ्चकामगुणसमर्पितं परम् अवलोक्यास्वादयतः ॥  
    
एवं देवादिस्थानेषु ब्रह्मचर्यपरिणामनात् संयुक्तो मैथुनेन धर्मेण न विसंयुक्त इति ॥  
    
यतश् चैते कामा एवं स्मरणप्रार्थनाविषयम् अपि गता एवम् अन्नर्थकरास् तेनैव कामापवादकसूत्रे ऽभिहितम् । निवारय भिक्षो चित्तं कामेभ्यः । सभयश् चैष मार्गः सप्रतिभयः सकण्टकः सगहनः उन्मार्गः कुमार्गो वेदनापथः । असत्पुरुषसंसेवितः । नैष मार्गः सत्पुरुषसंसेवितः । न त्वम् एवं चिन्तयसि । कस्मात् अल्पास्वादाः कामा उक्ता भगवता । बहुदुष्खबहूपद्रवा बहूपायासा । आदीनवो ऽत्र भूयान् । रोगो भिक्षवः कामा गण्डः शल्यमद्यमद्यमूलम् आमिषवडिसं मृत्युर् अनित्याः कामास् तुच्छाः मृषामोषधर्मिणः स्वप्नोपमाः कामाः । किम् अप्य् एते बालोल्लापनाः ॥ पे ॥  
    
यथा मृगाणां बन्धनाय कूटं द्विजानां बन्धनाय जालं । मत्स्यानां बन्धनाय कुपिनं । मर्कटानां बन्धनाय लेपः पतङ्गानां बन्धनायाग्निस्कन्धः । एवं कामाः ॥ पे ॥  
    
कामपर्येषणां चरतो दीर्घरात्रं सिंहानां मुखे परिवर्तितस्यान्तो न प्रज्ञायते । यावद् गोघातकानां गवासनानां मुखे परिवर्तितस्यान्तो न प्रज्ञायते । यावन् मण्डूकानां सतां सर्पाणां मुखे परिवर्तितस्यान्तो न प्रज्ञायते । दीर्घरात्रं कामान् प्रतिसेवमानानां चोरा इति कृत्वा गृहीतानां शिरश्छिन्नानाम् अन्तो न प्रज्ञायते । पारदारिकाः पारिपन्थिका ग्रामघातका जनपदघातका यावद् ग्रन्थिमोचका इति कृत्वा गृहीतानां शिरश्छिन्नानाम् अन्तो न प्रज्ञायते । दुष्खं तीव्रं खरं कटुकम् अनुभूतं रुधिरं प्रस्यन्दितं प्रघरितं यच् चतुर्षु महासमुद्रेषूदकात् प्रभूततरं ॥ पे ॥  
    
कायो ह्य् अयं बह्वादीनवः । अस्थिसङ्घातः स्नायुसम्बद्धो मांसेनानुलिप्तः चर्मणा पर्यवनद्धः छव्या प्रतिच्छन्नः छिद्रविच्छिद्रः कृमिसङ्घनिषेवितः सत्वानाम् अन्नर्थकः क्लेशकर्मणां वस्तु ॥  
    
अस्मिन् काये विविधा आबाधा उत्पद्यन्ते । तद् यथा चक्षूरोगः श्रोत्ररोगो यावद् अर्शांसि पिटको भगन्दरः ॥ पे ॥  
    
कायिकाः सन्तापाः कायिकं दुष्खं । कायस्य जीर्णता भग्नता कुब्जता । खालित्यं पालित्यं वलिप्रचुरता । इन्द्रियाणां पारिपाकः परिभेदः संस्काराणां पुराणीभावो जर्जरीभावः । यावन् नार्हस्य् एवम् उद्घरन्तं प्रघरन्तं जुगुप्सनीयं कायं प्रतिषेवितुं ॥ पे ॥  
    
का तव भिक्षो कामाशान्तिः । कश् च त्वां प्रलोभयति । कथं च त्वं प्राहितो मूर्छितो ऽध्यवसितो ऽध्यवसानम् आपन्नः । यदाहं परिनिर्वृतो भवामि । सद्धर्मश् चान्तर्हितो भवति । त्वं च कामान् प्रतिसेव्य विनिपातगतो भविष्यसि । कदा जरामरणाद् आत्मानं परिमोचयिष्यसि ॥  
    
अलं भिक्षो निवारय चित्तं कामेभ्यः । अकालः कामपर्येषणायाः । कालो ऽयं धर्मपर्येषणाया इति ॥  
    
उग्रदत्तपरिपृच्छायाम् अप्य् आह । तेन काममिथ्याचारात् प्रतिविरतेन भवितव्यं स्वदारसन्तुष्टेन परदारानभिलाषिणारक्तनेत्रप्रेक्षिणा निर्विण्णमनसा । एकान्तदुष्खाः कामा । इत्य् अभीक्ष्णं मनसिकारप्रयुक्तेन । यदाप्य् अस्य स्वदारेषु कामवितर्क उत्पद्येत । तदापि तेन स्वदारेष्व् अशुभानुदर्शिना उत्त्रस्तमनसा । क्लेशवशतया कामाः प्रतिसेवितव्याः । न त्व् अध्यवसानविनिबद्धेन नित्यम् अनित्यानात्माशुचिसञ्ज्ञिना । एवं चानेन स्मृतिर् उपस्थाप्या । तथाहं करिष्यामि यथा सङ्कल्पैर् अपि कामान् न परिभोक्ष्ये । कः पुनर् वादो द्वीन्द्रियसमापत्त्या वानङ्गविज्ञप्त्या वेति ॥  
    
पुनर् अत्रैवाह । बोधिसत्वेन स्वभार्याया अन्तिके तिस्रः सञ्ज्ञा उत्पादयितव्याः । कतमास् तिस्रः । रतिक्रीडासहायिकैषा नैषा परलोकसहायिका । अन्नपानसहायिकैषा नैषा कर्मविपाकानुभवनसहायिका । सुखसहायिकैषा नैषा दुष्खसहायिका ॥  
    
यावद् अपरास् तिस्रः । शीलान्तरायसञ्ज्ञा ध्यानान्तरायसञ्ज्ञा प्रज्ञान्तरायसञ्ज्ञा ॥  
    
अपरास् तिस्रः । चोरसञ्ज्ञा बधकसञ्ज्ञा नरकपालसञ्ज्ञा इति ॥  
    
चन्द्रोत्तरादारिकापरिपृच्छायाम् अप्य् उक्तं । अथ चन्द्रोत्तरादारिका समनन्तरं प्रधावन्तं तं महान्तं जनकायं दृष्ट्वा तस्यां वेलायां विहायसान्तरीक्षे तालमात्रम् अभ्युद्गम्य स्थित्वा च तं महान्तं जनकायं गाथाभिर् अध्यभाषत ॥  
    
कायं ममेक्षध्वम् इमं मनोज्ञं सुवर्णवर्णं ज्वलनप्रकाशम् । न रक्तचित्तस्य हि मानुषस्य प्रज्ञायते शोभनकं शरीरम् ॥  
    
ये एत्व् अग्निकर्षूपमसम्प्रदीप्तान् त्यजन्ति कामान् विषयेष्व् अगृद्धाः । षडिन्द्रियैः संवरसंवृताश् च ये ब्रह्मचर्यं च चरन्ति शुभम् ॥  
    
दृष्ट्वा च दारान् हि परस्य ये वै कुर्वन्ति माताभगिनीति सञ्ज्ञां । प्रासादिकास् ते हि सुदर्शनीया भवन्ति नित्यं परमं मनोज्ञाः ॥  
    
स्फुटाम् इमां वेत्थ पुरीं समन्ताद् यो रोमकूपान् मम चातिगन्धः । न रागचित्तेन मयार्जितो ऽयम् फलं तु दानस्य दमस्य चेदम् ॥  
    
न मे समुत्पद्यति रागचित्तं मा वीतरागासु जनीष्व रागं । साक्षी ममायं पुरतो मुनीन्द्रः सत्यं यथा वेद्मि न जातु मिथ्या ॥  
    
यूयं च पूर्वं पितरो ममास । अहं च युष्माकम् अभूज् जनित्री । भ्राता स्वसा चापि पिता बभूव को रागचित्तं जनयेज् जनन्यां ॥  
    
प्रघातिताः प्राक् च ममाथ सर्वे । अहं विशस्ता च पुरा भवद्भिः । सर्वे अमित्रा वधकाः परस्य । कथं तु वा जायति रागचित्तम् ॥  
    
न रूपवन्तो हि भवन्ति रागात् । न रक्तचित्ताः सुगतिं व्रजन्ति । न निर्वृतिं यान्ति च रक्तचित्ता रागो हि तस्मात् परिवर्जनीयः ॥  
    
कामस्य हेतोर् निरयं पतन्ति । प्रेतास् तिरश्चो ऽथ भवन्ति रागात् । कुम्भाण्डयक्षा असुराः पिशाचा भवन्ति ये रागपरीत्तचित्ताः ॥  
    
काणाश् च खञ्जाश् च विजिह्वकाश् च । विरूपकाश् चैव भवन्ति रागात् । भवन्ति नानाविधदोषभाजाश् चरन्ति ये कामचरीं जघन्याम् ॥  
    
यच् चक्रवर्तित्वम् अवाप्नुवन्ति । भवन्ति शक्रास् त्रिदशेश्वराश् च । ब्रह्माण ईशा [दोउब्त्फ़ुल्] वशवर्त्तिनश् च तद् ब्रह्मचर्यं विपुलं चरित्वा ॥  
    
जात्यन्धभावा वधिरा विसञ्ज्ञा । श्वशूकरोष्ट्राः खरवानराश् च । हस्त्यश्वगोव्याघ्रपतङ्गमक्षाः भवन्ति नित्यं खलु कामलोलाः ॥  
    
क्षितीश्वराश् चैव भवन्त्य् उदग्राः सुश्रेष्ठिनो वै गृहपत्यमात्याः । सुखसौमनस्येन च यान्ति वृद्धिं ये ब्रह्मचर्यं विपुलं चरन्ति ॥  
    
कभल्लितापान् अथ धूमगारान् बन्धांस् तथा ताडनतर्ज्जनांश् च । छेदं शिरः कर्णकराक्षिनासाः । पादस्य चार्च्छन्ति हि कामदासा । इति ॥  
    
उदयनवत्सराजपरिपृच्छायां च विवर्णिताः कामाः ॥  
    
दृष्ट्वा व्रणं धावति मक्षिका यथा । दृष्ट्वाशुचिं धावति गर्दभो यथा । श्वानश् च शूना इव मांसकारणात् । तथैव धावन्त्य् अबुधाः स्त्रिये रताः ॥  
    
अविद्यापिधिता बालास् तमःस्कन्धने आवृताः । स्त्रीषु सक्तास् तथा मूढा अमेध्य इव वायसाः ॥  
    
मारस्य गोचरो ह्य् एष प्रस्थिता येन दुर्गतिः । आस्वादसञ्ज्ञिनो गृद्धा मीटस्थाने यथा क्रिमिः ॥  
    
कीटकुम्भो यथा चित्रो यत्र यत्रैव दृश्यते । पूर्णो मूत्रपुरीषेण दृतिर् वा वातपूरिता ॥  
    
सिङ्घाणककफालालाः [दोउब्त्फ़ुल्] श्लेष्मणि क्लिन्नमस्तकाः । दौर्गन्ध्यं स्रवते कायाद् बालानां तद् यथा मधु ॥  
    
अस्थिपूर्णं मुखद्वारं मांसचर्मादिभिश् चितं । गण्डभूतो ह्य् अयं कायः कुत्सितो ह्य् आमगन्धिकः ॥  
    
नानाप्राणिभिः सम्पूर्णो मुखगण्डो यथा भवेत् । एवम् एव ह्य् अयं कायो विष्ठाद्यशुचिभाजनम् ॥  
    
अन्त्यान्त्राकुलं ह्य् उदरं सयकृत्फुप्फुषाकुलम् । वृक्कौ विलोहितं पित्तं मस्तलुङ्गास्थिमज्जकम् ॥  
    
अशीतिं क्रिमिकुलसहस्राणि यानि तिष्ठन्ति अन्तरे । अह बाला न पश्यन्ति मोहजालेन आवृताः ॥  
    
नवव्रणमुखैः प्रस्रवन्त्य् अशुचिं पूतिगन्धिकम् । बाला निमित्तं गृह्णन्ति वचने दर्शने ऽपि च ॥  
    
उक्ताः पश्चान् न जानन्ति यो देशः सर्वकुत्सितः । उच्चारगोचरा बालाः खेटसिङ्घाणभोजिनः ॥  
    
जुगुप्सनीये रज्यन्ते व्रणं दृष्ट्वेव मक्षिकाः । कक्षास्व् आघरते स्वेदो गन्धो वायति कुत्सितः ॥  
    
कुर्वन्ति दुष्कृतं कर्म येन गच्छन्ति दुर्गतिम् । हीनान् कामान् निषेवन्तो हीनान् धर्मान् निषेव्य च ॥  
    
गत्वा अवीचिं दुष्प्रज्ञाः दुष्खां विन्दन्ति वेदनां । उच्चार इव दुर्गन्धाः स्त्रियो बुद्धैः प्रकीर्तिताः ॥  
    
तस्माद् धीनस्य हीनाभिः स्त्रीभिर् भवति सङ्गतिः । उच्चारभस्त्रां यो गृह्यबालावासं निगच्छति ॥  
    
यादृशं कुरुते कर्म तादृशं लभते फलम् ॥  
    
तथात्रैवाह । तद् एवंरूपैर् दुष्खपर्येषितैर् भोगैः स्वजीविकार्थम् उपसंहृतैर् न प्रभवन्ति श्रमणब्राह्मणेभ्यो दानं दातुं कृपणवनीपकयाचकेभ्यो ऽवशीकृताः स्त्रीभिः स्त्रीनिर्जिताः स्त्रीनिगृहीताः स्त्रीदासाः । तेनैव स्त्रीप्रेम्णा तस्या एव पोषणाय न शक्नुवन्ति दानं दातुं शीलं च समादातुं । स तत्र रक्तः समानः स्त्रीपरिभाषितानि सहते तर्जनावलोकननिर्भर्त्सनाम् अपि सहते । स मातृग्रामेण तर्जितः पुरुषः संसीदति विषीदति सुखं चास्या अवलोकयति । कामहेतोः कामनिदानं च वशगता भवति । अयं महाराज कामलोलुपस्य पुरुषस्योच्चारसुखपरमस्याशुचौ रतस्यासम्प्रजन्याचारिणो दोषः ॥ पे ॥  
    
श्रुत्वेदृशं तु संवेगं न तेषां भवति निर्वृतिः । भूयः कुर्वन्ति संसर्गं स्त्रीभिः सार्द्धं प्रमोदिताः ॥  
    
दुष्खकामान् निषेवन्ते भाषन्ते च जुगुप्सिताः ॥  
    
धर्मं श्रुत्वार्थसम्मूढाः भाषन्ते च सुभाषितं । स्त्रीगतं चास्य तच् चित्तं विडालस्येव मूषिके ॥  
    
मुहूर्तं भवति संवेगः श्रुत्वाथ जिनभाषितं । पुनः कुप्यति रागो ऽस्य विषहालाहलं यथा ॥  
    
सूकरस्येव उत्त्रासो मुहूर्तम् अनुवर्त्तते । दृष्ट्वा वै अथ उच्चारं गृद्धतां जनयत्य् असौ ॥  
    
एवं सुखार्थिनो बालाः प्रहाय जिनशासनं । हीनान् कामान् निषेवन्ते येन गच्छन्ति दुर्गतिं ॥  
    
रक्ताः प्रमत्ताः कामेषु कृत्वा कर्म सुपापकम् । शीलवत्तां विसंवाद्य पश्चाद् गच्छन्ति दुर्गतिम् ॥  
    
यस्येदृशं धर्मनयं विदित्वा । स्त्रीषु प्रसादः पुरुषस्य नो भवेत् । विशोधितः स्वर्गपथो ऽस्य नित्यम् । न दुर्लभा तस्य वराग्रबोधिः ॥  
    
लब्ध्वा क्षणं हि स प्रज्ञो धर्मं श्रुत्वा च ईदृशम् । सर्वान् कामान् विवर्ज्येह प्रव्रज्यां निष्क्रमेद् बुध । इति ॥  
    
प्रशान्तविनिश्चयप्रातिहार्यसूत्रे ऽप्य् अपरो ऽन्नर्थ उक्तः ॥  
    
यः कश्चिन् मञ्जुश्रीः कुलपुत्रो वा कुलदुहिता वा जाम्बूद्वीपकान् सर्वसत्वाञ् जीविताद् व्यपरोप्य सर्वस्वं हरेत् । यो वान्यो मञ्जुश्रीः कुलपुत्रो वा कुलदुहिता बोधिसत्वस्यैककुशलचित्तस्यान्तरायं कुर्याद् अन्तशस् तिर्यग्योनिगतस्याप्य् एकालोपदानसहगतस्य कुशलमूलस्यान्तरायं कुर्याद् अयं ततो ऽसङ्ख्येयतरं पापं प्रसवति । तत् कस्य हेतोः । बुद्धोत्पादसञ्जनकानां सकुशलमूलानाम् अन्तरायः स्थितो भवति । यः कश्चिन् मञ्जुश्रीः परकुलेषु बोधिसत्वस्येर्ष्यामात्सर्यं कुर्यात् तस्य तस्मिन् समये ततो निदानं [दोउब्त्फ़ुल्] त्रीणि भयानि प्रतिकाङ्क्षितव्यानि । कतमानि त्रीणि । नरकोपपत्तिभयं जात्यन्धभयं प्रत्यन्तजन्मोपपत्तिभयं चेति ॥  
    
पुनर् आह ॥  
    
यस् तस्य कुर्यात् पुरुषो ऽप्रियं वा भूतं ह्य् अभूतं च वदेद् अवर्णं । परुषं वदेत् क्रुद्धमनापि यस् तं क्षोभं च कुर्यात् पुनर् अस्य यो ऽपि ॥  
    
आत्मभावेन महता नरकेषु स दुर्मतिः । उत्पद्यते विपन्नात्मा दुष्खां स वेत्ति वेदनां ॥  
    
योजनानां शतं पञ्च जायते ऽस्य समुच्छ्रयः । कोटीपरिवृतः शश्वद् भक्ष्यते च शुना भृशम् ॥  
    
पञ्चमूर्द्धसहस्राणि भवन्त्य् अस्यापवादिनः । जिह्वानां च शताः पञ्च भवन्त्य् एकैकमूर्द्धनि ॥  
    
एकैकस्यां च जिह्वायां शताः पञ्च ज्वलन्मुखाः । लाङ्गलानां च वहन्त्य् अस्य वाचं भाषित्व पापिकाम् ॥  
    
प्रतापने च पच्यन्ते तीव्रदुष्खानलाकुले । उत्पीडां बोधिसत्वानां ये कुर्वन्ति असङ्गताः ॥  
    
तिर्यग्योनिः सनरका न तेषां भोति दुर्लभा । कल्पकोटिसहस्राणि शतानि नियुतानि च ॥  
    
ततः च्युता घोरविषा भोन्ति सर्पाः सुदारुणाः । क्षुत्पिपासाभिभूताश् च कुर्वते कर्म दारुणम् ॥  
    
लब्ध्वापि भोजनपानं तृप्तिं नैवाधिगच्छति । ततश् च्युतो मनुष्येषु स ॥। यद्य् उपपद्यते ॥  
    
जात्यन्धो भोति दुर्मेधा दुष्टचेता असंवृतः । आर्यानाराधिकां [दोउब्त्फ़ुल्] वाचम् उक्त्वा दुर्भाषितं नरः ॥  
    
मनुष्येभ्यश् च्युतश् चापि पुनर् गच्छति दुर्गतिम् । कल्पकोटिसहस्रेषु जातबुद्धं न पश्यति ॥  
    
पुनर् अत्रैवाह । यावन्ति मञ्जुश्रीर् बोधिसत्वो बोधिसत्वस्यान्तिके प्रतिघचित्तान्य् उत्पादयत्य् अवमन्यनाचित्तानि वा । तावतः कल्पान् सन्नाहः सन्नद्धव्यो वस्तव्यं मया महानरकेष्व् इति । न मञ्जुश्रीर् बोधिसत्वो ऽन्येन कर्मणा शक्यो विनिपातयितुम् अन्यत्र बोधिसत्वापवादाद् एव । तद् यथा मञ्जुश्रीर् वज्रमणिरत्नं नान्येन काष्ठेन लोष्ठेन वा शक्यं भेत्तुम् अन्यत्र वज्राद् । एवम् एव मञ्जुश्रीर् बोधिसत्वो ऽन्येन कर्मणा न शक्यो विनिपातयितुम् अन्यत्र बोधिसत्वापवादाद् एवेति ॥  
    
॥  
    
आर्यश्रद्धाबलाधानावतारमुद्रासूत्रे ऽप्य् आह ॥  
    
यः कश्चिन् मञ्जुश्रीः कुलपुत्रो वा कुलदुहिता वा दशसु दिक्षु सर्वलोकधातुषु सर्वसत्वान्धकारेषु बन्धने क्रुद्धः प्रवेशयेत् । यश् चान्यः कुलपुत्रो वा कुलदुहिता वा बोधिसत्वे क्रुद्धः पराङ्मुखं तिष्ठेत् । नैनं दुरात्मानं पश्यामीत्य् अयं ततो ऽसङ्ख्येयतरं पापं प्रवसति ॥  
    
अत्रैवोक्तं । यः कश्चिन् मञ्जुश्रीः सर्वजाम्बूद्वीपकानां सत्वानां सर्वस्वं हरेद् यश् चान्यो यादृशं तादृशं बोधिसत्वं गर्हेद् ततो ऽसङ्ख्येयतरं पापं प्रसवति ॥  
    
अत्रैवोक्तं । यः कश्चिन् मञ्जुश्रीः कुलपुत्रो वा कुलदुहिता वा गङ्गानदीवालिकासमान् स्तूपान् विनिपातयेद् दहेत वा । यश् चान्यः कुलपुत्रो वा कुलदुहिता वा महायानाधिमुक्तस्य बोधिसत्वस्य व्यापादखिलक्रोधचित्तम् उत्पाद्य क्रोशयेत् परिभाषयेद् अयं ततो ऽसङ्ख्येयतरं पापं प्रसवति । तत् कस्माद् धेतोः । बोधिसत्वनिर्याता हि बुद्धा भगवन्तो बुद्धनिर्याताश् च स्तूपाः सर्वसुखोपधानानि च सर्वदेवनिकायाश् च । बोधिसत्वम् असत्कृत्य सर्वबुद्धा असत्कृता भवन्ति । बोधिसत्वं सत्कृत्य सर्वबुद्धाः सत्कृता भवन्ति । सर्वबुद्धान् अन्नुत्तरया पूजया पूजयितुकामेन बोधिसत्वाः पूजयितव्याः ॥  
    
एतत् पूजाविपाकश् च प्रशान्तविनिश्चयप्रातिहार्यसूत्रे ऽभिहितः ॥  
    
यस् त्व् एषां कुरुते रक्षां धार्मिकीं धर्मवादिनां । हित्वा सुदुर्गतीः सर्वाः शक्रो भवति देवराट् ॥  
    
ब्रह्मापि यामस् तुषितो वशवर्त्ती पुनः पुनः । मनुष्येषूपपन्नश् च चक्रवर्त्ती स जायते ॥  
    
श्रेष्ठी गृहपतिश् चापि भवत्य् आढ्यो महाधनः । प्रज्ञास्मृतिभ्यां संयुक्तः सुखितो निरुपद्रव । इति ॥  
    
अथ कतमं बोधिसत्वम् अधिकृत्येयं कारापकारचिन्ता । पृथग्जनम् एव ॥  
    
यथोक्तं श्रद्धाबलाधानावतारमुद्रासूत्रे । यः कश्चिन् मञ्जुश्रीः कुलपुत्रो वा कुलदुहिता वा सर्वलोकधातुरजौपमानां सत्वानां दिवसे दिवसे दिव्यं शतरसम् आहारं दद्याद् दिव्यानि च वस्त्राण्य् एवं ददङ् गङ्गानदीवालिकासमान् कल्पसमुद्रान् दानं दद्यात् । यश् चान्यः कुलपुत्रो वा कुलदुहिता वा एकस्योपासकस्यान्नन्यशास्तुर् दशकुशलकर्मपथसमन्वागतस्यैकदिवसम् एकम् आहारं दद्याद् बुद्धस्यायं भगवतः शिक्षायां शिक्षित इति समारोपं कृत्वा । अयं ततो ऽसङ्ख्येयतरं पुण्यं प्रसवति ॥  
    
यः कश्चिन् मञ्जुश्रीः कुलपुत्रो वा कुलदुहिता वा सर्वलोकधातुरजौपमानां दशकुशलकर्मपथसमन्वागतानां उपासकानां दिवसे दिवसे दिव्यं शतरसम् आहारं दद्याद् दिव्यानि च वस्त्राण्य् एवं ददङ् गङ्गानदीवालिकासमान् कल्पान् दद्यात् । यश् चान्यः कुलपुत्रो वा कुलदुहिता वा एकस्य भिक्षोर् एकदिवसम् आहारं दद्याद् । अयं ततो ऽसङ्ख्येयतरं पुण्यं प्रसवतीति ॥  
    
नियतानियतावतारमुद्रासूत्रे ऽप्य् आह । सचेन् मञ्जुश्रीर् दशसु दिक्षु सर्वलोकधातुषु सर्वसत्वा उत्पाटिताक्षा भवेयुः परिकल्पम् उपादाय । अथ कश्चिद् एव कुलपुत्रो वा कुलदुहिता वा तेषां सर्वसत्वानां मैत्रचित्तस् तान्य् अक्षीणि जनयेत् परिकल्पम् उपादाय । यो वान्यो मञ्जुश्रीः कुलपुत्रो वा कुलदुहिता वा महायानाधिमुक्तं बोधिसत्वं प्रसन्नचित्तः पश्येद् । अयं ततो ऽसङ्ख्येयतरं पुण्यं प्रसवति ॥  
    
यः कश्चिन् मञ्जुश्रीः कुलपुत्रो वा कुलदुहिता वा दशसु दिक्षु सर्वसत्वान् बन्धनागारप्रविविष्टान् बन्धनागारान् मोचयित्वा चक्रवर्तिसुखे स्थापयेद् ब्रह्मत्वसुखे वा । यो वान्यो मञ्जुश्रीः कुलपुत्रो वा कुलदुहिता वा महायानाधिमुक्तस्य प्रसन्नचित्तो दर्शनाभिलाषी भवेद् वर्णं चास्योदाहरेद् । अयं ततो ऽसङ्ख्येयतरं पुण्यं प्रसवतीति ॥  
    
तथा क्षितिगर्भसूत्रे ऽप्य् आह । यः पुनर् भदन्त भगवन् क्षत्रियकल्याणो वामात्यकल्याणो वा भट्टकल्याणो वा श्रमणकल्याणो वा ब्राह्मणकल्याणो वा परं रक्षत्य् आत्मानं रक्षति परलोकं रक्षति । भगवच्छासने पात्रभूतम् अपात्रभूतं वा यावन् मुण्डं काषायखण्डप्रावृतं परिरक्षति श्रोष्यति पूजयिष्यति श्रावककथां एवं प्रत्येकबुद्धकथां श्रोष्यति पूजयिष्यति । महायानकथां च महायानसम्प्रस्थितान् पुद्गलान् शीलवतो गुणाढ्यान् युक्तमुक्तप्रतिभानान् तैः सार्द्धं रमति क्रीडति परिपृच्छति परिप्रश्नयति तेषां श्रोतव्यं कर्तव्यं मन्यते ॥ पे ॥  
    
कियन्तं भगवन् पापं क्षपयिष्यति ॥  
    
भगवान् आह ॥  
    
तद् यथापि नाम कुलपुत्र कश्चित् पुरुष उत्पद्यते । यः सर्वं जम्बूद्वीपं सप्तरत्नपरिपूर्णं कृत्वा तिष्ठतां बुद्धानां भगवतां दानं दद्यात् तथैव मध्याह्नसमये तथैव सायाह्नसमये दानं दद्याद् अनेन पर्यायेण वर्षशतसहस्रम् एवंरूपं दानं दद्यात् । तत् किं मन्यसे कुलपुत्रापि नु स पुरुषो बहु पुण्यं प्रसवेत् ॥  
    
आह ॥  
    
बहु भदन्त भगवन् स पुरुषः पुण्यस्कन्धं प्रसवेद् अप्रमेयम् असङ्ख्येयं । न तस्य पुण्यस्कन्धस्य केनचिच् छक्यं प्रमाणम् उद्ग्रहीतुं अन्यत्र तथागतेन ॥  
    
भगवान् आह ॥  
    
यस् तु कुलपुत्र क्षत्रियकल्याणो वा यावद् यथा पूर्वोक्तं । पे । स बहुतरं पुण्यं प्रसवति । यावद् विपुलतरम् अप्रमाणतरम् असङ्ख्येयतरं पुण्यस्कन्धं प्रसवति । यो मम पश्चिमायां पञ्चशत्यां वर्तमानायां सद्धर्मनेत्री रक्षति स रक्षत्य् आत्मानं । रक्षति परांश् च रक्षति परलोकं रक्षति मम शासनं श्रावकान् पात्रभूतान् अपात्रभूतान् वा यावन् मुण्डान् काषायवस्त्रप्रावृतान् अपि रक्षति । न विहेठयति । यावत् स्वकं राष्ट्रं परराष्ट्रं च वर्धयति । अपायान् क्षपयति । सुरालयं च प्रापयति चिरं चायुः पालयति । स्वक्लेशांश् च परक्लेशांश् च झाषयति । सम्बोधिमार्गं षट्पारमिताश् चोपस्तम्भयति । सर्वापायाञ् जहाति । न चिरं संसारे संसरति । नित्यं कल्याणमित्रैर् बुद्धैश् च भगवद्भिर् बोधिसत्वैश् च महासत्वैश् च सार्द्धं समवधानगतो भवति । सततं कल्याणमित्राविरहितो न चिरेण यथाभिप्रायेषु बुद्धक्षेत्रेष्व् अन्नुत्तरां सम्यक्सम्बोधिम् अभिसम्भोत्स्यते ॥  
    
अथ तावद् एव सर्वदेवेन्द्राः सपरिवारा । यावत् पिशाचेन्द्राः सपरिवारा उत्थायासनाद् येन भगवान् तेनाञ्जलिं प्रणम्यैवम् आहुः । ये ते भदन्त भगवन् एतर्ह्य् अन्नागते ऽध्वनि यावत् पश्चिमायां पञ्चशत्यां क्षत्रियकल्याणा भवन्ति यावद् गहपतिकल्याणाः । पे । एवं सद्धर्मरक्षका एवं त्रिरत्नवंशज्वालयितारः । पे । वयम् अपि सर्वे सपरिवारास् तं क्षत्रियकल्याणं यावद् गहपतिकल्याणं दशभिर् आकारै रक्षिष्यामः परिपालयिष्यामो वर्धयिष्यामः ॥  
    
कतमैर् दशभिः । आयुश् चास्य वर्धयिष्यामः आयुरन्तरायं च धर्मेण निवारयिष्यामः । आरोग्यं च परिवारं च धनस्कन्धं च उपभोगपरिभोगं चैश्वर्यं च यशः कल्याणमित्राणि प्रज्ञासम्पदं च वर्धापयिष्यामः । एभिर् दशभिर् इति विस्तरः ॥  
    
एवम् अभूमिप्रविष्टेष्व् एवायं विपाकविस्तरो द्रष्टव्यः ॥  
    
अवलोकनासूत्रे ऽपि । सम्बोधौ चित्तम् उत्पाद्य हितार्थं सर्वप्राणिनां । यः स्तूपं लोकनाथस्य करोतीह प्रदक्षिणं ॥  
    
इत्य् आद्य् अनुशंसविस्तरम् उक्त्वाह । यस् त्व् एषां बुद्धपुत्राणां नरः कुर्वीत अप्रियं । देवान् मनुष्यान् वर्जित्वा नरकं तस्य गोचरं ॥  
    
इति विस्तरः पूर्ववत् ॥  
    
न चात्र विशेषहेतुः कश्चिद् उपदर्शयितुं शक्यतए इत्य् अलं विकल्पेन ॥  
    
कर्मावरणविशुद्धिसूत्रे ऽप्य् आवरणशब्देनान्नर्थ उक्तः । आवरणं मञ्जुश्रीर् उच्यते राग आवरणं द्वेष आवरणं मोह आवरणं दानम् आवरणं शीलक्षान्तिवीर्यध्यानप्रज्ञा आवरणं । पे । तत् कस्य हेतोः बालपृथग्जना मञ्जुश्रीर् दानं ददाना मत्सरिणाम् अन्तिके ऽप्रसादं कुर्वन्ति । ते तेनाप्रसादेन प्रतिघचित्तम् उत्पादयन्ति । प्रतिघखिलदोषेण महानरकेषूपपद्यन्ते । शीलं रक्षन्तो दुःशीलान् कुत्सयन्ति परिभाषन्ति । ते तेषाम् अवर्णं च भाषन्ति । ते तेषां दोषं श्रुत्वा बहुजनस्याप्रसादं कुर्वन्ति । ते तेनाप्रसादेन दुर्गतिगामिनो भवन्ति । ते क्षान्तिं भावयन्तः क्षान्तिमदेनात्मानम् उत्कर्षयन्ति प्रमाद्यन्ति । वयं क्षान्तिवादिनः । इमे पुनर् अन्ये व्यापन्नचित्ताः । तेषां क्षान्तिमदनमत्तानां प्रमादमूलकानि दुःखान्य् उत्पद्यन्ते । ते वीर्यम् आरभमाणा आत्मानम् उत्कर्षयन्ति परान् पंसयन्ति । कुसीदा इमे भिक्षवो विहरन्त्य् अन्नभियुक्ताः श्रद्धादेयं परिभुञ्जानाः । नैते ऽर्हन्ति पानीयस्थालकम् अपि । ते तेन वीर्यारम्भेणात्मानम् उत्कर्षयन्ति परं च पंसयन्ति । तान् अहं बालान् इति वदामि । ते ध्यानं समापद्यमानास् तत्र ध्यानसमापत्तौ स्पृहाम् उत्पादयन्ति । तेषाम् एवं भवति । वयं समाधिविहारिण । इमे ऽन्ये भिक्षवो विक्षिप्तचित्ता विहरन्ति । कुतस् ते बुद्धा भविष्यन्तीति विस्तरः ॥  
    
सर्वधर्माप्रवृत्तिनिर्देशे ऽप्य् आह । बोधिसत्व आपत्त्या चोदयति । दूरीभवति बोधिः । कर्मावरणं च परिगृह्णाति । ईर्यया चोदयति । दूरीभवति बोधिः । ईर्यापथेन चोदयति दूरीभवति बोधिः । सचेद् बोधिसत्वस्यान्तिके हीनसञ्ज्ञाम् उत्पादयति आत्मनि चोदारसञ्ज्ञां क्षिणोत्य् आत्मानं कर्मावरणं च गृह्णाति । इह बोधिसत्वेन बोधिसत्वम् अववदतानुशासता वा शास्तृसञ्ज्ञाम् उपस्थाप्याववदितव्यो ऽनुशासितव्यः । बोधिसत्वेन बोधिसत्वस्यान्तिके न परिभवचित्तम् उत्पादयितव्यं । सचेद् अस्यापरित्यक्ता बोधिः । न देवपुत्र बोधिसत्वः क्वचिद् एव कुशलमूलानि समुच्छिनत्ति । यथाद्वितीयबोधिसत्वम् आगम्येति । अन्नुत्पादितबोधिचित्ते ऽपि तावद् बोधिर् भव्ये सत्वे ऽवमन्यना प्रतिषिद्धा । किं पुनर् उदितबोधिचित्ते ॥  
    
यथोक्तं शूरङ्गमसमाधिसूत्रे । तत्र दृढमते कतमद् अन्नुत्पादितबोधिचित्तव्याकरणं ॥  
    
इह दृढमते स पुद्गलः पाञ्चगतिके संसारे उपपन्नो भवति । यदि वा निरयेषु यदि वा तिर्यग्योनौ यदि वा यमलोके यदि वा देवेषु यदि वा मनुष्येषु । स च पुद्गलस् तीक्ष्णेन्द्रियो भवति । उदाराधिमुक्तिकः । तम् एनं तथागतः प्रजानाति । अयं पुरुषपुद्गलो यावद् इयद्भिः कल्पकोटीनियुतशतसहस्रैर् अन्नुत्तरायां सम्यक्सम्बोधौ चित्तम् उत्पादयिष्यति ॥ पे ॥  
    
इयद्भिश् च असङ्ख्येयकल्पशतसहस्रैर् बोधिम् अभिसम्भोत्स्यते ॥ पे ॥  
    
इदं दृढमते उच्यते । बोधिसत्वस्यान्नुत्पादितबोधिचित्तव्याकरणं । अथ खल्व् आयुष्मान् महाकाश्यपो भगवन्तम् एतद् अवोचत् । अद्याग्रेणास्माभिर् भगवन् सर्वसत्वानाम् अन्तिके शास्तृसञ्ज्ञोत्पादयितव्या । तत् कस्य हेतोः । न ह्य् अस्माकम् एतज् ज्ञानं प्रवर्त्तते । कतमस्य बोधिसत्वस्य बोधिपरिपाचकानीन्द्रियाणि संविद्यन्ते । कतमस्य न संविद्यन्ते । ततो वयं भगवन्न् अजानानास् तथारूपेषु हीनसञ्ज्ञाम् उत्पादयेम । तेन वयं क्षण्येम ॥  
    
भगवान् आह । साधु साधु काश्यप सुभाषिता ते इयं वाक् । इदं च मया काश्यपार्थवशं सम्पश्यमानेन युष्माकम् एवं धर्मो देशितो । मा भिक्षवः पुद्गलेन पुद्गलं प्रविचेतव्यं । यच् छीघ्रं क्षण्यति हि भिक्षवः पुद्गलः पुद्गलं प्रविचिन्वन् । अहं वा पुद्गलं प्रमिणुयां यो वा स्यान् मादृशः । एतेन काश्यप निर्देशेन बोधिसत्वेन वा श्रावकेण वा सर्वसत्वानाम् अन्तिके शास्तृसञ्ज्ञोत्पादयितव्या । मात्र कश्चिद् बोधिसत्वयानिकः पुद्गलो भवेत् तेन तत्रात्मा रक्षितव्य इति । यस्य तु नियतम् एव बोधिप्राप्तिचिह्नम् अस्ति तत्र सुतराम् अवमन्यना रक्षितव्या ॥  
    
यथोक्तम् आर्यसद्धर्मपुण्डरीकसूत्रे । इष्टामयान् मृत्तिकसञ्चितान् वा प्रीताश् च कुर्वन्ति जिनस्य स्तूपान् । उद्दिश्य वा पांशुकराशयो ऽपि अटवीषु दुर्गेषु च कारयन्ति ॥  
    
सिक्तामया वा पुन कूट कृत्वा ये केचिद् उद्दिश्य जिनान स्तूपान् । कुमारकाः क्रीडिषु तत्र तत्र । ते सर्वि बोधाय अभूषि लाभिनः ॥  
    
यावत् ॥  
    
ये चित्रभित्तीषु करोन्ति विग्रहं । परिपूर्णगात्रांश् छतपुण्यलक्षणान् ॥  
    
लिखेत् स्वयं चापि लिखापयेद् वा । ते सर्वि बोधाय अभूषि लाभिनः ॥  
    
ये चापि केचित् तर्हि शिक्षमाणाः । क्रीडारतिं चापि विनोदयन्तः ॥  
    
नखेन काष्ठेन कृतासि विग्रहान् । भित्तीषु पुरुषाथ कुमारका वा ॥  
    
सर्वे च ते बोधि अभूषि लाभिनः ॥ पे ॥  
    
वादापिता झल्लरियो ऽपि ये ही । जलमण्डका वाप्य् अथ मण्डका वा । सुगतानम् उद्दिश्यथ पूजनार्थं गीतं च गीतं मधुरं मनोज्ञं । सर्वे च ते बुद्ध अभूषि लोके ॥  
    
कृत्वा च यां बहुविधधातुपूजां । किम् अल्पकम्पी सुगतान धातुषु । एकं पि वादायिय वाद्यभाण्डम् । पुष्पेण चैकेन हि पूजयित्वा । अनुपूर्व द्रक्ष्यन्ति हि बुद्धकोट्यः । यैश् चाञ्जलिस् तत्र कृतापि स्तूपे । परिपूर्ण एकातलशक्तिका वा । ओनामितं शीर्ष भवेन् मुहूर्त्तं । ओनामितं काय तथैकवारं । नमो ऽस्तु बुद्धाय कृतैकवारं । ये ही तदा धातुधारेषु तेषु । विक्षिप्तचित्तैर् अपि यथैकवारं । ते सर्वि प्राप्ता इमम् अग्रबोधिम् । सुगतान तेषां तद तस्मि काले । परिनिर्वृतानाम् अथ तिष्ठतां वा । ये धर्मनामापि शृणूषु सत्वास् । ते सर्वि बोधाय अभूषि लाभिन । इति ॥  
    
महाकरुणासूत्रे ऽप्य् उक्तं ॥  
    
तद् यथा वाडिशिकेन महत्य् उदकसरसि मत्स्याकर्षणार्थं सामिषं वडिशं प्रक्षिप्तं भवेत् समनन्तरप्रक्षिप्तं च मत्स्येन निगीर्णं भवेत् । किं चापि स मत्स्य उदकसरसि भ्रमत्य् अथ च पुनर् वद्ध एव स वक्तव्यो दृढेन सूत्रेण स्थलगतदण्डसुनिबद्धेन । यत् स वाडिशिक आगत्य तेन सूत्रलाघवेन जानाति । गृहीतो मत्स्य इति । तम् एनं सूत्राद् गृहीत्वा स्थलगतं करोति यथाकामकरणाय परिभोगाय । एवम् एव ये सत्वा बुद्धेषु भगवत्सु चित्तं प्रसाद्य कुशलमूलम् अवरोपयन्ति । अन्तश एकचित्तप्रसादम् अपि । किं चापि ते सत्वा दुष्कृतेन कर्मावरणेनाक्षणेषूपपन्ना भवन्त्य् अथ च बुद्धा भगवन्तस् तान् सत्वान् बौद्धेन ज्ञानेन सङ्ग्रहवस्तुसूत्रेण गृहीत्वा संसारोदकसरस उद्धृत्य निर्वाणस्थले स्थापयन्तीति ॥  
    
तस्माद् एषु शास्तृसञ्ज्ञा कार्या । वन्दमानाश् च मनसा वन्दितव्याः । भवति हि नवको ऽपि बोधिचित्तबलाद् वन्द्यो । यथा मेघेन द्रमिडेन महाबोधिसत्वेनापि सता नवक आर्यसुधनः सर्वशरीरेण प्रणिपत्य वन्दितः । नियतार्थं चेदं । यथाध्याशयसञ्चोदनादिषु सर्वबोधिसत्वयानिकपुद्गलनमःकारो ऽनुज्ञातव्यः । सर्वशब्देनात्मनो ऽपि ग्रहणात् । कथम् एकत्र वन्द्य वन्दकत्वं न विरुध्यते । परःपरं वन्द्यत्वेनैवालम्बनात् । अत एवान्नास्वादनाद् अपुण्यभावः । किं च बुद्धानाम् अप्य् एवम् इष्यते । मा भूद् अन्नवस्था । एकस्य चान्यूनतेति ॥  
    
आर्यसर्वधर्मवैपुल्यसङ्ग्रहसूत्रे ऽप्य् अन्नर्थ उक्तः । सूक्ष्मं हि मञ्जुश्रीः सद्धर्मप्रतिक्षेपकर्मावारणं । यो हि कश्चिन् मञ्जुश्रीस् तथागतभाषितधर्मे कस्मिंश्चिच् छोभनसञ्ज्ञां करोति । क्वचिद् अशोभनसञ्ज्ञां स सद्धर्मं प्रतिक्षिपति । तेन सद्धर्मं प्रतिक्षिपता तथागतो ऽभ्याख्यातो भवति । धर्मः प्रतिक्षिप्तो भवति । सङ्घो ऽपवादितो भवति । य एवं वदतीदं युक्तम् इदम् अयुक्तम् इति स सद्धर्मं प्रतिक्षिपति । न मया पृथक् कश्चिद् धर्मः श्रावकयानसम्प्रयुक्तः प्रत्येकबुद्धयानसम्प्रयुक्तो महायानसम्प्रयुक्तो देशितः । तत् ते मोहपुरुषा इमं मम धर्मं नानाकरिष्यन्ति । इदं श्रावकाणां देशितम् इदं प्रत्येकबुद्धानाम् इदं बोधिसत्वानाम् इति । स नानात्वसञ्ज्ञया सद्धर्मं प्रतिक्षिपति । इयं बोधिसत्वस्य शिक्षा । इयं बोधिसत्वस्याशिक्षेति सद्धर्मं प्रतिक्षिपति । धर्मभाणकस्यास्ति प्रतिभानं नास्ति प्रतिभानम् इति सद्धर्मं प्रतिक्षिपति । धर्मं धर्मतया कथयति सद्धर्मं प्रतिक्षिपति । अपगते बुद्धोत्पादे नास्ति धारणीप्रतिलम्भ इति धर्मं प्रतिक्षिपति । नास्ति धर्मभाणकस्य धारणीप्रतिलम्भ इति धर्मं प्रतिक्षिपति । धर्मभाणकस्य चर्यां दूषयति धर्मं प्रतिक्षिपति । धर्मभाणको न प्रतिपत्तिसम्पन्न इति धर्मं प्रतिक्षिपति । प्रमादेनैनं चोदयति सद्धर्मं प्रतिक्षिपति । ईर्यापथेन चोदयति सद्धर्मं प्रतिक्षिपति । अक्षरचर्यया शीलविपत्त्या चोदयति धर्मं प्रतिक्षिपति । प्रतिभानेन सम्पादयतीति धर्मं प्रतिक्षिपति । आलोको ऽस्य धर्माणां न सुविदित इति धर्मं प्रतिक्षिपति । मन्त्रेण मन्त्रम् अबुध्यमानः प्रतिवदतीति धर्मं प्रतिक्षिपति । अक्षरसञ्ज्ञ्या तथागतशासनं नावगाहत इति धर्मं प्रतिक्षिपति । सूत्रेण सूत्रं विरोधयतीति धर्मं प्रतिक्षिपति । गाथया गाथां विरोधयतीति धर्मं प्रतिक्षिपति । अक्षरसञ्ज्ञया कञ्चिद् अधिमुक्तं करोति कञ्चिन् न करोतीति धर्मं प्रतिक्षिपति । धर्मभणकस्यार्थान्य् अकथाम् अभिनामयतीति धर्मं प्रतिक्षिपति । विचक्षुः कर्मास्य करोति धर्मं प्रतिक्षिपति । संलापयन् वदतीति धर्मं प्रतिक्षिपति । इहास्यास्ति चर्या इहास्य नास्ति चर्येति धर्मं प्रतिक्षिपति । इदं सूक्तम् इदम् असूक्तम् इति धर्मं प्रतिक्षिपति । अनेन नास्ति चर्येति धर्मं प्रतिक्षिपति । अनेन बुद्धवचनसमय उक्तो नानेन बुद्धवचनसमय उक्त इति धर्मं प्रतिक्षिपति इति हि मञ्जुश्रीर् यावत् किञ्चिद् विलोपयति तावद् धर्मं प्रतिक्षिपति । धर्मभाणकस्येदं रूपम् इति चिन्तयति वदति भिक्षुर् वा भिक्षुणी वा उपासको वा उपासिका वा । सर्वः स सद्धर्मं प्रतिक्षिपतीत्य् आदि ॥  
    
अत्रैव चोक्तं । यस्य कस्यचित् कुलपुत्र तथागतस्य परिनिर्वृतस्य धर्मः प्रतिभाति यथाधिमुक्तानां सत्वानां देशयितुं । तस्यां च पर्षदि यद्य् एकसत्वस्यापि एकरोमहर्षो भवेद् एकाश्रुपातो वा सर्वः स तथागतानुभावेन । तत्र मोहपुरुषा अबोधिसत्वा बोधिसत्वप्रतिज्ञा बोधिसत्वदूषका धर्मस्तैन्यकुहका एवं वक्ष्यन्ति धर्मोपदेशकेभ्यः । किम् एते । न बुध्यन्तए इति ॥ पे ॥  
    
ये बोधिसत्वेष्व् अवमन्यनां कुर्वन्ति । नाहं तेषां पर्यन्तकृतं निरयं संवदामि । तत् कस्य हेतोः । यो बोधिसत्वो धर्मभाणकम् अपवादति बुद्धं स विगर्हति धर्मं स प्रतिक्षिपति सङ्घं स जुगुप्सति । बुद्धे सो ऽगौरवो यो धर्मभाणके ऽगौरवः । बुद्धं स न द्रष्टुकामो यो धर्मभाणकम् अद्रष्टुकामः । बुद्धस्य सो ऽवर्णं भाषते यो धर्मभाणकस्यावर्णं भाषते । बुद्धस् तेन परित्यक्तो भवति यः प्रथमचित्तोत्पादिके ऽपि बोधिसत्वे प्रतिघचित्तं करोतीति ॥ पे ॥  
    
यो ऽप्य् अयं मैत्रेय षट्पारमितासमुदागमो बोधिसत्वानां सम्बोधाय तं ते मोहपुरुषा एवं वक्ष्यन्ति । प्रज्ञापारमितायाम् एव बोधिसत्वेन शिक्षितव्यं । किं शेषाभिः पारमिताभिः । ते ऽन्यां पारमितां दूषयितव्यां मन्यन्ते । तत् किं मन्यसे ऽजित दुष्प्रज्ञः स काशिराजाभूद् येन कपोतार्थं श्येनाय स्वमांसानि दत्तानि । मैत्रेय आह । नो हीदं भगवन् । भगवान् आह । यानि मया मैत्रेय बोधिसत्वचर्यां चरता षट्पारमिताप्रतिसंयुक्तानि कुशलमूलान्य् उपचितानि अपकृतं नु तैः कुशलमूलैः ॥  
    
मैत्रेय आह । नो हीदं भगवन् ॥  
    
भगवान् आह । त्वं तावद् अजित षष्टिं कल्पान् दानपारमितायां षष्टिं कल्पान् शीलपारमितायां षष्टिं कल्पान् क्षान्तिपारमितायां षष्टिं कल्पान् वीर्यपारमितायां षष्टिं कल्पान् ध्यानपारमितायां षष्टिं कल्पान् प्रज्ञापारमितायां समुदागतः । तत् ते मोहपुरुषा एवं वक्ष्यन्ति । एकनयेनैव बोधिर् यद् उत शून्यतानयेनेति । ते चर्यासु परिशुद्धा भविष्यन्तीत्य् आदि ॥  
    
इति शिक्षासमुच्चये चतुर्थः परिच्छेदः ॥
