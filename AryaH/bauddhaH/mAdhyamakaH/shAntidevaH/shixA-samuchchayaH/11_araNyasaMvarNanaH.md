+++
title = "११ अरण्यसंवर्णनः"

+++
    
अरण्यसंवर्णनं नामैकादशः परिच्छेदः ॥  
    
तद् एवम् उग्रदत्तपरिपृच्छाविधिना गृहदोषान् भावयित्वा श्रुतवता चित्तं शोधयितुम् अरण्यम् आश्रयणीयम् इति स्थितं ॥  
    
तथा चोक्तं चन्द्रप्रदीपसूत्रे । न जातु कामान् प्रतिषेवमाणः पुत्रेषु दारेषु जनित्व तृष्णां । गृहं च सेवित्व जुगुप्सनीयम् अन्नुत्तरां प्राप्स्यति सो ऽग्रबोधिम् ॥  
    
ये काम वर्जेन्ति यथाग्निकर्षूं पुत्रेषु दारेषु जनित्व तृष्णां । उत्तस्त गेहाद् अभिनिष्क्रमन्ति न दुर्लभा तेष्व् इयम् अग्रबोधिः ॥  
    
न कश्चि बुद्धः पुरिमेण आसीद् अन्नागतो भेष्यति यो ऽवतिष्ठते । येहि स्थितैर् एव अगारमध्ये प्राप्ता इयं उत्तम अग्रबोधिः ॥  
    
प्रहाय राज्यं यथ खेटपिण्डं वसेद् अरण्येषु विवेककामः । क्लेशान् प्रहाय विनिहत्य मानं बुध्यन्ति बोधिं विरजाम् असंस्कृताम् ॥ पे ॥  
    
अन्नेहि पानेहि च चीवरेहि पुष्पेहि गन्धेहि विलेपनेहि । नोपस्थिता भोन्ति नरोत्तमा जिना यथ प्रव्रजित्वा चरमाणधर्मान् ॥  
    
यश् चैव बोधिं प्रतिकाङ्क्षमाणः सत्वार्थ निर्विण्ण कुसंस्कृतातः । अरण्याभिमुख सप्त पदानि गच्छेद् अयं ततः पुण्यविशिष्ट भोति ॥  
    
यदि पुनर् विसभागसत्वानुनयात् परिषत्कामतया वा लाभादिकामतया वा विवेकप्रवेशे विलम्बेत । तदर्थम् अत्रैवोक्तं । न विज्ञ बालेहि करोन्ति विग्रहं सत्कृत्य बालान् परिवर्जयन्ति । ममान्तिके चेति प्रदुष्टचित्ता न बालधर्मेहि करोन्ति संस्तवम् ॥  
    
न विज्ञ बालान करोति सेवनां विदित्व बालान स्वभावसन्ततिम् । कियच्चिरं बालसुसेविता पि पुनो ऽपि ते भोन्ति अमित्रसन्निभाः ॥  
    
न विज्ञ बालेष्व् इह विश्वसन्ति विज्ञाय बालान स्वभावसन्ततिम् । स्वभावभिन्ना प्रकृतीय बालाः कुतो ऽस्ति मित्रं हि पृथग्जनानां ॥  
    
सहधार्मिकेनो वचनेन उक्ताः क्रोधं च दोषं च अप्रत्ययं च । प्राविष्करोन्ति इमि बालधर्मा इमम् अर्थ विज्ञाय न विश्वसन्ति ॥  
    
बाला हि बालेहि समं समेन्ति यथा अमेध्येन अमेध्य सार्द्धम् । विज्ञः पुनर् विज्ञजनेन सार्द्धं समेन्ति सर्पिर् यथ सर्पिमण्डे ॥  
    
तथा च पुनर् अत्रैवम् आह । सूसुखिताः सद ते नरलोके येषु प्रियाप्रिय नास्ति कहिञ्चित् । ये च न कन्दरके ऽभिरमन्ते श्रामणकं सुसुखं अनुभोन्ति ॥  
    
येषु ममापि तु नास्ति कहिञ्चित् । येषु परिग्रहु सर्वशु नास्ति । खड्गसमा विचरन्ति मु लोकं गगने पवन यथेव व्रजन्ति ॥  
    
स्युः सुखिता वत ते नरलोके येषु न सज्जति मानस लोके । वायुसमं सद तेष्व् इह चित्तं नो च प्रियाप्रिय विद्यति सङ्गो ॥  
    
अप्रिय ये दुखितेहि निवासो ये ऽपि प्रिया दुखितेहि वियोगो । अन्त उभे अपि तेहि जहित्वा ते सुखिता नरये रत धर्मे ॥  
    
पुनर् अत्रैवोक्तम् । भवति सततम् अल्पकृत्ययोगी पृथु गुण दोषत सर्वि वर्जयित्वा । न विवदति कदाचि युक्तयोगी इमि गुण तस्य भवन्त्य् अरण्यवासे ॥  
    
सद भवति निविण्ण संस्कृते ऽसौ न भवति तस्य पृहा कहिञ्चि लोके । न च भवति विवृद्धिर् आस्रवाणां वनवसतो ऽस्य भवन्ति आनुशंसाः ॥  
    
अधिकरण न तस्य जातु भोती सद उपशान्तरतो विवेकचारी । वचचि मनसि काय संवृतस्यो बहुगुण तस्य भवन्त्य् अरण्यवासे ॥  
    
भवति अनुकूल तस्य मोक्षो लघु प्रतिविध्यति सो ऽधिमुक्ति शान्ताम् । वनिचरि धिमुक्ति सेवते ऽस्य इमि गुण भोन्त्य् अरण्यवासि सर्वे ॥  
    
पुनर् आह । वनषण्ड सेवथ विविक्त सदा विजहित्व ग्रामनगरेषु रतिम् । अद्वितीयखड्गसम भोथ सदा न चिरेण लप्स्यथ समाधिवरम् । इति ॥  
    
आर्यराष्ट्रपालसूत्रे ऽप्य् आह । त्यक्त्वा गेहम् अन्नन्तदोषगहनं चिन्तानपेक्षाः सदा । ते ऽरण्ये रतिम् आप्नुवन्ति गुणिनः शान्तेन्द्रियाः सूरताः ॥  
    
न स्त्रीसम्भव नैव चापि पुरुषैस् तेषां क्वचिद् विद्यते । एकाकी विहरन्ति खड्गसदृशाः शुद्धाशया निर्मलाः ॥  
    
लाभैर् नापि च तेषु हर्ष स्वमनो लीयन्त्य् अलाभैर् न च । अल्पेच्छा इतरेतरैर् अभिरता मायाकुहावर्जिताः । ति ॥  
    
उग्रदत्तपरिपृच्छायाम् अप्य् आह । सत्वसंसर्गो मे न कर्तव्यो न हि मयैकसत्वस्य कुशलमूलानि सञ्जनयितव्यानीत्य् आदि ॥  
    
यदि पुनः श्रुतवान् इमां क्षणसम्पदम् आसाद्य लाभादौ सक्तः चित्तं न शोधयेत् स एवैकः । सदेवके लोके वञ्चितः स्याद् ॥  
    
उक्तं ह्य् आर्यरत्नकूटे । तद् यथा काश्यप कश्चिद् एव पुरुषो महता उदकार्णवेनोह्यमान उदकतृष्णया कालं कुर्याद् । एवम् एव काश्यप इहैके श्रमणब्राह्मणा बहून् धर्मान् उद्गृह्य पर्यवाप्य न रागतृष्णां विनोदयन्ति । न द्वेषतृष्णां । न मोहतृष्णां विनोदयन्ति । ते महता धर्मार्णवेनोह्यमानाः क्लेशतृष्णया कालगता । दुर्गतिविनिपातगामिनो भवन्तीति ॥  
    
तस्माद् अवश्यम् अरण्यम् आश्रयेत् ॥  
    
तादृशानि च स्थानानि आश्रयेत् । येषु च स्थानेषु नातिदूरे पिण्डपातगोचरो भवति नातिसन्निकृष्टे । येषु पानीयानि भवन्त्य् अच्छानि शुचीनि निर्मलान्य् अल्पायासानि मुखपरिभोगानि यानि च स्थानानि वृक्षसम्पन्नानि भवन्ति पुष्पसम्पन्नानि फलसम्पन्नानि पत्त्रसम्पन्नान्य् अपगतदुष्टश्वापदानि गुहासम्पन्नानि प्राग्भारसम्पन्नानि सुखपरिसर्प्यकाणि शान्तान्य् अद्वितीयानि तादृशानि स्थानान्य् आश्रयेत् । स तेषु स्थानेष्व् आश्रितो यद् अनेन पूर्वपठितं भवति तत् त्रिभी रात्रैस् त्रिर्दिवसस्य स्वाध्यायति नात्युच्चेन स्वरेण नातिनीचेन नोद्धतैर् इन्द्रियैर् न बहिर्गतेन चित्तेन प्रसादम् उपजीवन् ग्रन्थम् उपधारयन् निमित्तान्य् उद्गृह्णन् मिद्धम् अपक्रामन् । सचेद् आरण्यकस्य भिक्षो राजा वोपसङ्क्रामति राजमात्रो वान्ये वा ब्राह्मणक्षत्रियनैगमजानपदाः । तेन तेषाम् आदरेण स्वागतक्रिया कर्तव्या । एवं चानेन वक्तव्यं । निषीद महाराज यथा प्रज्ञप्तए आसने । सचेद् उपविशति द्वाभ्याम् अप्य् उपवेष्टव्यं । सचेन् नोपविशति उभाभ्याम् अपि नोपवेष्टव्यं । सचेच् चञ्चलेन्द्रियो भवति उत्कर्षयितव्यं । तस्य ते महाराज लाभाः सुलब्धा यस्य ते भूप्रदेशे शीलवन्तो गुणवन्तो बहुश्रुताः श्रमणब्राह्मणाः प्रतिवसन्ति । अन्नुपद्रुताश् चौरभटादिभिः ॥  
    
सचेत् स्थिरो भवति विनीतः प्रशान्तेन्द्रियः भव्यश् च भवति धर्मदेशनायाः ततो ऽस्य विचित्रा धर्मदेशना उपसंहर्तव्या । सचेद् विचित्रां न प्रियायते । संवेगानुकूला धर्मदेशना उपसंहर्तव्या । सचेत् संवेगानुकूलां न प्रियायते उदारोदाराणि तथागतमाहात्म्यानि उपदेष्टव्यानि । ब्राह्मणक्षत्रियनैगमजानपदानाम् अप्य् उपसङ्क्रामतां यथानुरूपाः क्रिया उपसंहर्तव्या । स एवं बहुश्रुतः सन् प्रतिबलो भवति धार्मश्रवणिकानां चित्तम् आराधयितुं । ते च सत्वास् तस्यान्तिके प्रीतिं च प्रसादं च प्रामोद्यं च प्रतिलभन्तए इति ॥  
    
उग्रदत्तपरिपृच्छायाम् अप्य् आह । पुनर् अपरं गृहपते प्रव्रजितेन बोधिसत्वेनारण्ये प्रतिवसता एवम् उपपरीक्षितव्यं । किम् अर्थम् अहम् अरण्ये प्रतिवसामि । न केवलम् अरण्यवासेन श्रमणो भवति । बहवो ऽप्य् अत्रादान्ता अविनीता अयुक्ता अन्नभियुक्ताः प्रतिवसन्ति । तद् यथा । मृगवानरपक्षिसङ्घचौरचण्डालाः प्रतिवसन्ति । न च ते श्रमणगुणसमन्वागता भवन्ति । अपि तु खलु पुनर् अहं यस्यार्थायारण्ये प्रतिवसामि स मयार्थः परिपूरयितव्यो यद् उत श्रामण्यार्थः ॥ पे ॥  
    
पुनर् अपरं गृहपते प्रव्रजितेन बोधिसत्वेनारण्ये विहरता एवम् उपपरीक्षितव्यं । किम् अर्थम् अहम् अरण्य्म् आगतः । तेनैवं मीमांसयितव्यं । भयभीतो ऽस्म्य् अहम् अरण्यम् आगतः । कुतो भयभीतः । सङ्गणिकाभयभीतः । संसर्गभयभीतो रागद्वेषमोहभयभीतो मानमदम्रक्षपरिदाहभयभीतो लोभेर्ष्यामात्सर्यभयभीतः रूपशब्दगन्धरसस्पर्ष्टव्यभयभीतः । सो ऽहङ्कारममकारभयभीतः । औद्धत्यविचिकित्साभयभीतः । स्कन्धमारभयभीतः । क्लेशमारभयभीतो । मृत्युमारभयभीतो । देवपुत्रमारभयभीतः । अनित्ये नित्य इति विपर्यासभयभीतो ऽन्नात्मन्य् आत्मेति विपर्यासभयभीतो ऽशुचौ शुचिर् इति विपर्यासभयभीतो । दुष्खे सुखम् इति विपर्यासभयभीतः । चित्तमनोविज्ञानभयभीतो । निवरणावरणपर्युत्थानभयभीतः । सत्कायदृष्टिभयभीतः पापमित्रभयभीतो । लाभसत्कारभयभीतो ऽकालमन्त्रभयभीतो ऽदृष्टे दृष्टम् इति भयभीतो ऽश्रुते श्रुतम् इति भयभीतो ऽमते मतम् इति भयभीतो ऽविज्ञाते विज्ञातम् इति भयभीतो ऽश्रमणे श्रमणमदभयभीतो ऽन्योन्यविद्वेषणभयभीतः कामधातुरूपधात्वरूप्यधातुभयभीतः सर्वभवगत्युपपत्तिभयभीतो निरयतिर्यग्योनिपितृविषयभयभीतः सङ्क्षेपेण सर्वेभ्यो ऽकुशलेभ्यो मनसिकारेभ्यो भयभी त एभ्यो ह्य् अहम् एवंरूपेभ्यो भयभैरवेभ्यो भीतो ऽरण्यावासम् उपगतः ॥ पे ॥  
    
पुनर् अपरं गृहपते प्रव्रजितेन बोधिसत्वेनारण्यवासस्थितेन भीतेन वा त्रस्तेन वा एवं शिक्षितव्यं । यानि कानिचिद् भयान्य् उत्पद्यन्ते सर्वाणि तान्य् आत्मग्राहत उत्पद्यन्ते ॥ पे ॥  
    
सचेत् पुनर् अहम् अरण्ये प्रतिवसन् नात्मग्राहं परित्यजेयं नात्माभिनिवेशं नात्मपरिग्रहं नात्मनिदानं नात्मतृष्णां नात्मसञ्ज्ञां नात्मवादोपादानं नात्मदृष्टिं नात्माधिष्ठानं नात्मपरिकल्पनां नात्मरक्षां परित्यजेयं । निरर्थको मे ऽरण्यवासः स्याद् । अपि तु खलु पुनर् गृहपते नास्त्य् आत्मसञ्ज्ञिनो ऽरण्यवासो । नास्ति परसञ्ज्ञिनः ॥ पे ॥  
    
अरण्यवासो नाम गृहपते उच्यते सर्वधर्मेष्व् असम्भववासः सर्वधर्मेष्व् असङ्गवासः ॥ पे ॥  
    
तद् यथा गृहपते ऽरण्ये तृणगुल्मौषधिवनःपतयः प्रतिवसन्तो न बिभ्यति नोत्त्रस्यन्ति न सन्त्रस्यन्ति न सन्त्रासम् आपद्यन्ते । एवम् एव गृहपते प्रव्रजितेन बोधिसत्वेनारण्ये विहरता तृणगुल्मौषधिवनःपतिकाष्ठकुड्यवद् आत्मप्रतिभासवत् सञ्ज्ञा काये उत्पादयितव्या । मायासमता चित्तस्योत्पादयितव्या । को ऽत्र बिभेति । को ऽस्मिन्न् उत्त्रस्यति ।तेन भयभीतेन वा त्रस्तेन वा एवं योनिशः काय उपपरीक्षितव्यः । नास्त्य् अत्र काये आत्मा वा सत्वो वा जीवो वा पोषो वा पुद्गलो वा मनुजो वा मानवो वा । अभूतपरिकल्प एष यद् उत भयं नाम । स मयाभूतपरिकल्पो न परिकल्पयितव्यः । तेन यथारण्ये तृणगुल्मौषधिवनःपतयः प्रतिवसन्ति अममा अपरिग्रहाः । एवम् एवाममेनापरिग्रहेणारण्यम् एव सर्वधर्मा इति ज्ञात्वा उपसम्पद्य विहर्तव्यं । तत् कस्य हेतोः । रणछेदो ऽरण्यवासो ऽममो ऽपरिग्रहः ॥ पे ॥  
    
पुनर् अपरं गृहपते प्रव्रजितेन बोधिसत्वेन बुद्धानुज्ञातो ऽरण्यवास इति ज्ञात्वारण्ये वस्तव्यं । अत्र हि शुक्लधर्मपरिपूरिर् भवति । उपस्तब्धकुशलमूलः पश्चाद्ग्रामनगरनिगमराष्ट्रराजधानीष्व् अवतीर्य धर्मं देशयिष्यामि ॥ पे ॥  
    
सचेत् पुनर् गृहपते प्रव्रजितो बोधिसत्व उद्देशस्वाध्यायार्थं गणम् अवतरति । तेन तत्र सगौरवेण भवितव्यं सप्रतीसेनाचार्योपाध्यायेषु स्थविरमध्यनवकेषु भिक्षुषु प्रदक्षिणभवितव्यम् अन्नलसेन स्वयङ्कारिणापरोपतापिना न च तेनोपस्थानगुरुकेण भवितव्यं । एवं चानेनोपपरीक्षितव्यं । तथागतो ऽप्य् अर्हन् सम्यक्सम्बुद्धः सदेवस्य लोकस्य समारकस्य सब्रह्मकस्य सश्रमणब्राह्मणिकायाः प्रजायाः पूजितो दक्षिणीयः सर्वसत्वानां । सो ऽपि तावन् न कस्यचित् सकाशाद् उपस्थानं स्वीकरोति । किं पुनर् अस्माभिर् अशिक्षितैः शिक्षितुकामैः । अपि तु वयम् एव सर्वसत्वानाम् उपस्थायका भविष्यामः । वयम् एव परेषाम् उपस्थानपरिचर्यां करिष्यामो न च पुनः कस्यचित् सकाशाद् उपस्थानपरिचर्यां स्वीकरिष्यामः । तत् कस्य हेतोः । उपस्थानगुरुकस्य हि गृहपते भिक्षोर् गुणधर्मानुग्रहो नश्यति । येषां च सङ्ग्रहं करोति तेषाम् एवं भवति । उपस्थानहेतोर् एषो ऽस्माकं सङ्ग्रहं करोति ॥  
    
पुनर् अत्रैवाह । सचेत् पुनर् गृहपते आरण्यको बोधिसत्वो धर्मश्रवणार्थिक आचार्योपाध्यायदर्शनार्थिको वा ग्लानपरिपृच्छको वा ग्रामान्तिकं शयनासनम् आगच्छेत् तेन सायम् आगमनाय प्रक्रमणाय च चित्तम् उत्पादयितव्यं । सचेत् पुनर् अस्य परप्रतिबद्ध उद्देशः स्वाध्यायो वा तेन विहारे प्रतिवसतारण्यप्रवणचित्तेन भवितव्यं । एष एव तस्यारण्यवासो यत् सर्ववस्तुष्व् अरण्यसञ्ज्ञा धर्मपर्येष्ट्या चातृप्तेति ॥  
    
आर्यरत्नराशिसूत्रे ऽप्य् उक्तं । यदि पुनर् अस्य तत्रारण्यायतने विहरतो ऽप्राप्तफलपृथग्जनस्य व्याडमृगा आगच्छेयुः । तेन तत्र न भयं न त्रास उत्पादयितव्यः । एवं च चित्तम् उत्पादयितव्यं । पूर्वम् एवाहम् उत्सृष्टकायजीवितो ऽरण्यवासम् उपगतो । न मयात्र भेतव्यं । नोत्त्रसितव्यं । अपि तु मैत्रीम् उत्पादयित्वा दोषं विवर्जयिष्यामि भयम् अपनयिष्यामि । यद्य् एवम् अपि कृत्वा ते व्याडमृगा मां जीविताद् व्यपरोप्य भुञ्जीरन् । तेन मयैवं चित्तम् उत्पादयितव्यं । लाभा मे सुलब्धा यस्य मे ऽसारात् कायात् सारम् आदत्तं भविष्यति । न पुनर् इमे व्याडमृगाः शक्या मयामिषेण तोषयितुं मम मांसं भक्षयित्वा सुखस्पर्शं विहरिष्यन्ति ॥ पे ॥  
    
यदि पुनस् तत्रारण्यायतने विहरतो ऽमनुष्या उपसङ्क्रमिष्यन्ति सुवर्णा वा दुर्वर्णा वा । तेन न तत्रानुनेतव्यं न प्रतिहन्तव्यं । यदि पूर्वबुद्धदर्शिन्यो देवता आरण्यकं भिक्षुम् उपसङ्क्रम्य प्रश्नं परिपृच्छेयुः । तत्र तेनारण्यकेन भिक्षुणा यथाशक्ति यथाबलं यथाधर्माधिगमाय तासां देवतानां धर्मो देशयितव्यः । यदि पुनस् तावङ् गम्भीरान् प्रश्नान् परिपृच्छेयुर् यान् स आरण्यको भिक्षुर् न शक्नुयाद् विसर्जयितुं । तेन निर्मानेन भूत्वा वाग् भाषितव्याशिक्षितो न परिभवितव्यः । युञ्जिष्यामि घटिष्ये बुद्धशासने । भविष्यति स कालः स समयो यदाधिगतान् धर्मान् श्रुत्वा सर्वकथां विसर्जयिष्यामि । अपि तु प्रतिभातु ते । वयं धार्मश्रवणिका इति ॥ पे ॥  
    
तेन तत्रारण्यायतने प्रतिवसता तृणगुल्मौषधिवनःपतीनां निमित्तं ग्रहीतव्यं । कथम् एते भवन्ति । यथैषां भावनाम् अस्वामिकानाम् अममानाम् अपरिग्रहाणाम् एवं निश्चेष्टानां निर्व्यापाराणां भवत्य् उत्पादो भङ्गश् च । न चैषां कश्चिद् उत्पादयिता । न निरोधयिता । एवम् एवायं कायस् तृणकाष्ठकुड्यप्रतिभासोपमो ऽस्वामिको ऽममो ऽपरिग्रहो निश्चेष्टो निर्व्यापारो हेतुप्रत्यययुक्त्या उत्पद्यते । हेतुप्रत्ययवैकल्यान् निरुध्यते । न पुनर् अत्र कश्चिद् धर्मः परमार्थत उत्पद्यते वा निरुध्यते वेति ॥  
    
पुनश् चोक्तं । तेन तत्रारण्यायतने विहरता एवं चित्तम् उत्पादयितव्यं । यद्य् अप्य् अहम् अरण्यम् आगत एको ऽद्वितीयो । न मे कश्चित् सहायो यो मां सुकृतं दुष्कृतं वा चोदयेत् । अपि तु खलु पुनः सन्तीमे देवनागयक्षा बुद्धाश् च भगवन्तो ये मम चित्ताशयं जानन्ति । ते मम साक्षिणः । सो ऽहम् इहारण्यायतने प्रतिवसन्न् अकुशलचित्तस्य वशं गच्छामि । यदि पुनर् अहम् इयद्दूरम् आगत एको ऽद्वितीयो ऽसंस्तब्धो ऽममो ऽपरिग्रहः कामवितर्कं वा वितर्कयेयं । व्यापआदं विहिन्सावितर्कं वा वितर्कयेयम् अन्यं वाकुशलवितर्कं वितर्कयेयं । निर्विशेषो भवेयं संसर्गसङ्गणिकाभिर् एतैः सत्वैः । ते च मे देवनागयक्षा विसंवादिताः बुद्धाश् च भगवन्तो ऽन्नभिराद्धा भविष्यन्तीति ॥  
    
इति शिक्षासमुच्चये अरण्यसंवर्णनो नामैकादशः परिच्छेदः ॥
