+++
title = "०१ दानपारमिता"

+++
दानपारमिता नाम प्रथमः परिच्छेदः ॥  
    
नमः सर्वबुद्धबोधिसत्वेभ्यः ॥  
    
यस्याश्रवेण नरकादि महाप्रपातदाहादिदुष्खम् अनुभूतम् अभूद् भवद्भिः । तीव्रं पुनः पुनर् अन्नन्तम् अशान्तचित्तैस् तच् छ्रोतुम् आदरम् उदारतरं भजध्वम् ॥  
    
श्रुत्वा ॥। पापं अन्नुद्धतात्मा पूर्वार्जितं च विपुलं क्षपयत्य् अशेषम् । अप्राप्तपूर्वम् अपि सौख्यम् अवाप्नुवन्ति हानिं सुखाच् च न कदाचिद् अपि प्रयान्ति ॥  
    
सम्बोधिसत्वसुखम् उत्तमम् अक्षय ॥। अप्य् असमसम्पदम् आप्नुवन्ति । तद् धर्मरत्नम् अतिदुर्लभम् अप्य् अलब्धं लब्धक्षणाः शृण्वत सादरम् उच्यमानम् ॥  
    
आयान्तु च त्रिभुवनैकहितस्य वाक्यं श्रोतुं प्रसन्नमनसः सुरनागसत्वाः । गन्धर्वयक्षगरुडासुरकिन्नरेन्द्राः प्रेतादयः श्रवणजाततृषः सहर्षाः ॥  
    
सुगतान् ससुतान् सधर्मकायान् प्रणिपत्यादरतो ऽखिलांश् च वन्द्यान् । सुगतात्मजसम्वरावतारं कथयिष्यामि समुच्चितार्थवाक्यैः ॥  
    
न च किञ्चिद् अपूर्वम् अत्र वाच्यं न च सङ्ग्रन्थनकौशलं ममास्ति । अत एव न मे परार्थयत्नः स्वमनो भावयितुं ममेदम् इष्टम् ॥  
    
मम तावद् अनेन याति वृद्धिं कुशलं भावयितुं प्रसादवेगः । यदि मत्समधातुर् एव पश्येद् अपरो ऽप्य् एनम् अतो ऽपि सार्थको ऽयम् ॥  
    
क्षणसम्पद् इयं सुदुर्लभा प्रतिलब्धा पुरुषार्थसाधनी । यदि नात्र विचिन्त्यते हितं पुनर् अप्य् एष समागमः कुतः ॥  
    
यथोक्तम् आर्यगण्डव्यूहसूत्रे । आर्यजयोष्मायतनविमोक्षे ॥  
    
दुर्लभाष्टाक्षणनिर्वृत्तिर् दुर्लभो मनुष्यप्रतिलम्भो दुर्लभा क्षणसम्पद्विशुद्धिर् दुर्लभो बुद्धोत्पादो । दुर्लभाविकलेन्द्रियता । दुर्लभो बुद्धधर्मश्रवो । दुर्लभं सत्पुरुषसमवधानं । दुर्लभानि भूतकल्याणमित्राणि । दुर्लभो भूतनयानुशासन्य् उपसंहारः । दुर्लभं सम्यग्जीवितं । दुर्लभः सद्धर्मे तदनुकूलः प्रयत्नो मनुष्यलोकए इति ॥  
    
तद् एवंविधं समागमम् आसाद्य संवृतिपरमार्थतः सुविदितसंसारदुष्खस्योपशमनसुखाभिलाषिणो बुद्धगोत्रानुभावात् तु यस्य महासत्वस्यैवं प्रत्यवेक्षोत्पद्यते ॥  
    
यदा मम परेषां च भयं दुष्खं च न प्रियं । तदात्मनः को विशेषो यत् तं रक्षामि नेतरम् । इति तेनात्मनः सत्वधातोश् च ॥  
    
दुष्खान्तं कर्त्तुकामेन सुखान्तं गन्तुम् इच्छता । श्रद्धामूलं दृढीकृत्य बोधौ कार्या मतिर् दृढा ॥  
    
उक्तं हि रत्नोल्काधारण्याम् ॥  
    
श्रद्धयमानु जिनान् जिनधर्म्मान् श्रद्धयते चरि बुद्धसुतानाम् । बोधि अनुत्तर श्रद्धयमानो जायति चित्तं महापुरुषाणाम् ॥  
    
श्रद्ध पुरोगतमातृजनेत्री पालिकवर्द्धिक सर्वगुणानाम् । काङ्क्षविनोदनि ओघप्रतारणि । श्रद्धनिदर्शनि क्षेमपुरस्य ॥  
    
श्रद्ध अन्नाविलचित्तप्रसादो मानविवर्जितगौरवमूला । श्रद्ध निधानधनं चरणाग्रं पाणि यथा शुभसङ्ग्रहमूलम् ॥  
    
श्रद्ध प्रमोदकरी परित्यागे । श्रद्ध प्रहर्षकरी जिनधर्म्मे । श्रद्ध विशेषकरी गुणज्ञाने । दैशिक प्रापणि बुद्धगती ये ॥  
    
इन्द्रियतीक्ष्णप्रभास्वरतायै । श्रद्धबलं अविमर्दनतायै । निश्रयक्लेशाधर्षिकतायै । ऐषिका श्रद्ध स्वयम्भुगुणानाम् ॥  
    
श्रद्ध असङ्गतसङ्गसुखेषु अक्षणवर्जित एकक्षणाग्रम् । श्रद्ध अतिक्रमु मारपथस्य । दर्शिक उत्तममोक्षपथस्य ॥  
    
वीजम् अपूतिकु हेतुगुणानां । श्रद्ध विरोहणि बोधिद्रुमस्य । वर्द्धनि ज्ञानविशेषसुखानां । श्रद्ध निदर्शिक सर्वजिनानां ॥  
    
ये सद श्रद्ध सगौरवबुद्धे । ते तु न शील न शिक्ष त्यजन्ति । ये तु न शील न शिक्ष त्यजन्ती । ते गुणवां स्तुतये [दोउब्त्फ़ुल्] गुणवन्तः ॥  
    
ये सद श्रद्ध सगौरवधर्म्मे । ते जिनधर्म्म अतृप्तशृणोन्ती [दोउब्त्फ़ुल्] ॥  
    
ये जिनधर्म्म् अतृप्तशृणोन्ती । तेष्व् अधिमुक्ति अचिन्तियधर्म्मे ॥  
    
ये सद श्रद्ध सगौरवसङ्घे । ते अविवर्त्तिक सङ्घप्रसन्नाः ॥  
    
ये अविवर्त्तिक सङ्घप्रसन्नास् ते अविवर्त्तिक श्रद्धबलातः । ये अविवर्त्तिक श्रद्धबलातो । इन्द्रियतीक्ष्णप्रभास्वर तेषाम् ॥  
    
इन्द्रियतीक्ष्णप्रभास्वर येषाम् तेहि विवर्जित पापकमित्राः । येहि विवर्जित पापकमित्राः धार्म्मिकमित्रपरिग्रह तेषाम् ॥  
    
धार्मिकमित्रपरिग्रह येषाम् । ते विपुलं कुशलोपचिन्वन्ति । ये विपुलं कुशलोपचिनोन्ती हेतुबलोपगताय महात्मा ॥  
    
हेतुबलोपगताय महात्मा । तेष उदारधिमुक्तिविशेषाः । येष उदारधिमुक्तिविशेषास् ते सदाधिष्ठित सर्वजिनेभिः ॥  
    
ये सदाधिष्ठित सर्वजिनेभिस् तेषूपपद्यति बोधयि चित्तम् । येषूपपद्यति बोधयि चित्तं ते अभियुक्त महर्षिगुणेषु ॥  
    
ये अभियुक्त महर्षिगुणेषु जातयबुद्धकुले अनुजाताः । जातय बुद्धकुले अनुजातास् ते समयोग अयोगविमुक्ताः ॥  
    
ये समयोग अयोगविमुक्ताः । आशय तेष प्रसादविशुद्धः ॥  
    
आशयु येष प्रसादविशुद्धः तेष अध्याशयु उत्तमश्रेष्ठः । येष अध्याशयु उत्तमश्रेष्ठस् ते सद पारमितासु चरन्ति ॥  
    
ये सद पारमितासु चरन्ती ते प्रतिपन्न इहो महयाने । ये प्रतिपन्न इहो महयाने ते प्रतिपत्तितु पूजयि बुद्धान् ॥  
    
ये प्रतिपत्तितु पूजयि बुद्धान् तेषु अनुस्मृति बुद्ध अभेद्या । येषु अनुस्मृति बुद्ध अभेद्या । ते सद पश्यिय चिन्तिय बुद्धान् ॥  
    
ये सद पश्यिय चिन्तिय बुद्धान् । तेष न जातु न तिष्ठति बुद्धः ॥  
    
येष न जातु न तिष्ठति बुद्धः तेष न जातु रहायति धर्म्मः । येष न जातु रहायति धर्मः ते सद धिष्ठित सर्वजिनेभिर् । इत्यादिश्रद्धामूलो गुणविस्तरो ऽन्नन्तस् तत्रोक्तः । तत् परिसमाप्य सङ्क्षेपतः पुनर् आह । दुर्ल्लभसत्वपृथग्जनकाया । ये इमि श्रद्दधि ईदृशि धर्म्मान् । ये तु शुभोपचिताः कृतपुण्यास् ते इमि श्रद्दधि हेतुबलेन ॥  
    
यो दशक्षेत्ररजोपमसत्वान् कल्पम् उपस्थिहि सर्वसुखेन । नोत तु तादृशु पुण्यविशेषो यादृश श्रद्दधतो इमि धर्म्मान् ॥  
    
इति । तथार्यदशधर्मसूत्रे ऽपि देशितं ॥  
    
श्रद्धा हि परमं यानं येन निर्यान्ति नायकाः । तस्माद् बुद्धानुशारित्वं भजेत मतिमान् नरः ॥  
    
अश्राद्धस्य मनुष्यस्य शुक्लो धर्मो न रोहति । वीजानाम् अग्निदग्धानाम् अङ्कुरो हरितो यथा ॥  
    
इति । अत एवार्यललितविस्तरसूत्रे प्रतिवेदितं । श्रद्धायाम् आनन्द योगः करणीय इदं तथागतो विज्ञपयतीति ॥  
    
तथा सिंहपरिपृच्छायां । श्रद्धया । क्षणम् अक्षणं वर्जयति इत्य् उक्तम् ॥  
    
तद् एवं । श्रद्धामूलं दृढीकृत्य बोधिचित्तं दृढं कर्तव्यं सर्वपुण्यसङ्ग्रहत्वात् तद् यथार्यसिंहपरिपृच्छायां । सिंहेन राजकुमारेण भगवान् पृष्तः ॥  
    
सङ्ग्रहः सर्वधर्माणां । कर्मणा केन जायते । प्रियश् च भोति सत्वानां यत्र यत्रोपपद्यते ॥  
    
भगवान् आह । सर्वसत्वप्रमोक्षाय चित्तं बोधाय नामयेत् । एष सङ्ग्रह धर्माणां भवते तेन च प्रियः ॥  
    
इति । तथार्यगण्डव्यूहसूत्रे ऽपि वर्णितं । बोधिचित्तं हि कुलपुत्र वीजभूतं सर्वबुद्धधर्माणां । क्षेत्रभूतं सर्वजगच्छुक्लधर्मविरोहणतया । धरणिभूतं सर्वलोकप्रतिशरणतया यावत् पितृभूतं सर्वबोधिसत्वारक्षणतया ॥  
    
पेयालं ॥  
    
वैश्रवणभूतं सर्वदारिद्र्यसञ्छेदनतया । चिन्तामणिराजभूतं सर्वार्थसंसाधनतया । भद्रघटभूतं सर्वाभिप्रायपरिपूरणतया । शक्तिभूतं क्लेशशत्रुविजयाय । धर्मभूतं योनिशो मनःकारसञ्छेदनतया । खड्गभूतं क्लेशशिरःप्रपातनतया । कुठारभूतं दुष्खवृक्षसञ्छेदनतया । प्रहरणभूतं सर्वोपद्रवपरित्राणतया । वडिसभूतं संसारजलचराभ्युद्धरणतया । वातमण्डलीभूतं सर्वावरणनिवरणतृनविकिरणतया । उद्दानभूतं सर्वबोधिसत्वचर्याप्रणिधानसङ्ग्रहणतया । चैत्यभूतं सदेवमानुषासुरस्य लोकस्य । इति हि कुलपुत्र बोधिचित्तम् एभिश् चान्यैश् चाप्रमाणैर् गुणविशेषैः समन्वागतम् इति ॥  
    
कथं पुनर् ज्ञायते । पृथग्जनस्यापि बोधिचित्तम् उत्पद्यते । न वाङ्मात्रम् एतद् इति । अन्नेकसूत्रान्तदर्शनात् ॥  
    
यथा तावद् आर्यविमलकीर्त्तिनिर्देशे निर्दिष्टं । सुमेरुसमां सत्कायदृष्टिम् उत्पाद्य बोधिचित्तम् उत्पद्यते । ततश् च बुद्धधर्मा विरोहन्तीति ॥  
    
रत्नकरण्डसूत्राच् च पृथग्जनो ऽपि बोधिसत्व इति ज्ञायते ॥  
    
यथोक्तं । तद् यथापि नाम मञ्जुश्रीः अण्डकोषप्रक्षिप्तो ऽपि कलविङ्कपोतो । असम्भिन्नाण्ड अनिश्क्रान्तः कोषात् कलविङ्करुतम् एव मुञ्चति ॥  
    
एवम् एव मञ्जुश्रीः अविद्याण्डकोषप्रक्षिप्तो ऽपि बोधिसत्वो । असम्भिन्नात्मदृष्टिर् अनिष्क्रान्तस् त्रैधातुकाद् बुद्धरुतम् एव मुञ्चति । यद् इदं शून्यतानिमित्ताप्रणिहितरुतम् एव ॥  
    
सर्वधर्मप्रवृत्तिनिर्देशे ऽपि कथितं । जयमतेश् च बोधिसत्वस्य पृथिवी विदारम् अदात् । स कालगतो महानिरयं प्रापतद् इति । स हि शून्यतां नाधिमुक्तवान् शून्यतावादिनि च प्रतिघं कृतवान् ॥  
    
नियतानियतावतारमुद्रासूत्रे ऽप्य् आख्यातं ॥  
    
कतमः पशुरथगतिको बोधिसत्वः । तद् यथा । कश्चित् पुरुषः पञ्चबुद्धक्षेत्रपरमाणुरजःसमान् लोकधातून् अभिक्रमितुकामः स्यात् । स पशुरथम् अभिरुह्य मार्गं प्रतिपद्यते स चिरेण दीर्घेणाध्वना योजनशतं गच्छेत् । स तत्र महत्या वातमण्डल्या पश्चात् खलु पुनर् अशीतिं योजनसहस्राणि प्रत्याकृष्य प्रत्युदावर्त्येति । तत् किं शक्नुयात् स पुरुषस् तान् लोकधातून् पशुरथेनातिक्रमितुम् । यावद् अन्नभिलाप्यानभिलाप्यैर् अपि कल्पैर् एकम् अपि लोकधातुम् अतिक्रमितुम् । आह । नो हीदं भगवन् । भगवान् आह । एवम् एव मञ्जुश्रीः यः कश्चिद् बोधिचित्तम् उत्पाद्य महायानं । न धारयति । न पठति । श्रावकयानीयान् सेवते । तैश् च सार्द्धं संस्तवं करोति । श्रावकयानं च पठति स्वाध्यायति मीमांसते परिबुध्यते ऽर्थांश् च पाठयति यावद् बोधयति । स तेन धन्वप्रज्ञो भवति सो ऽन्नुत्तरज्ञानमार्गात् प्रत्याकृष्यते प्रत्युदावर्त्त्यते । यद् अपि तस्य बोधिसत्वस्य बोधिभावनातः प्रज्ञेन्द्रियं प्रज्ञाचक्षुः तद् अपि तस्य धन्वीक्रियते प्रतिहन्यते । श्रयं पशुरथगतिको बोधिसत्व इति ॥  
    
तद् एवम् एषा शून्यतानधिमुक्तिर् महायानानभिरतिश् चासम्पूर्णाधिमुक्तिचित्तचर्यस्यापि प्रायो न सन्दृश्यते । प्राग् एवाधिमात्राधिमुक्तिचर्यस्य बोधिसत्वस्य । स हि रत्नमेघे । सर्वबालचरितविपत्तिसमतिक्रान्तः पठ्यते असङ्ख्येयसमाधिधारणीविमोक्षाभिज्ञाविद्याविक्रीदितो । अन्नन्तधर्मारामरतिनिरामिषापरान्तकल्पकोट्यन्नाभोगनिर्विकल्पप्रीतिवेगालोकप्रतिलब्धश् चाप्रमेयकल्पकोटीनियुतशतसहस्रपरममहायानप्रस्थानविचित्रभावनासम्पूर्ण परार्थप्रतिपत्तिनिर्याण पुण्यज्ञानसम्भाराभिनिहाराभिनिर्वृत्तिः पूर्वयोगशतसहस्रसमृद्धश् च पठ्यते । अथैतन् नेयार्थं । कस्माद् अन्ये बोधिचित्तोत्पादका अस्यां भूमौ नेष्यन्ते । न चात्रेच्छया किञ्चिद् विशेषचिह्नं नीतार्थं कर्त्तुं लभ्यते । अधिमात्राधिमुक्तिचर्याधर्मता वचनाच् च गम्यते । यथा मध्यमृदुप्रकाराप्य् अधिमुक्तिचर्यास्त्य् एवेति ॥  
    
अस्य पुनस् तथागतगुह्यसूत्रस्य को ऽभिप्रायो । यद् उक्तं । कस्य भगवन् बोधिचित्तोत्पादः । आह । यस्य महाराजाध्याशयो ऽविकोपितः । आह । कस्य भगवन्न् अध्याशयो ऽविकोपितः । आह । यस्य महाराज महाकरुणोत्पादः । आह । कस्य भगवन् महाकरुणोत्पादः । आह । यस्य महाराज सर्वसत्वापरित्यागः । आह । कथं भगवन् सत्वा अपरित्यक्ता भवन्ति । आह । यदा महाराजात्मसौख्यं परित्यक्तं भवतीति । बोधिचित्तमात्रासन्तुष्टानां करुणाभिलाषसञ्जनार्थम् इदम् उक्तं । यथा न ते तथागतशासने प्रव्रजिता येषां नास्ति त्याग इति । एवम् इहान्यबोधिचित्तनिन्दा द्रष्टव्या न तु बोधिचित्तम् अन्यथा नोत्पद्यतए एव ॥  
    
यथा दशधर्मकसूत्रे देशितं । इह कुलपुत्र बोधिसत्वो गोत्रस्थः सन्न् अन्नुत्पादितबोधिचित्तः तथागतेन वा तथागतश्रावकेण वा सञ्चोद्यमानः संवेद्यमानः समादाप्यमानो ऽन्नुत्तरायां सम्यक्सम्बोधौ बोधिचित्तम् उत्पादयतीदं प्रथमं कारणं बोधिचित्तोत्पादाय । सम्बोधेर् वा बोधिचित्तस्य वा वर्णं भाष्यमाणं श्रुत्वान्नुत्तरायां सम्यक्सम्बोधौ चित्तम् उत्पादयतीदं द्वितीयं कारणं । स सत्वा ॥। नशरणान् अद्वीपान् दृष्ट्वा कारुण्यचित्तम् उपस्थाप्य यावद् अन्नुत्तरायां सम्यक्सम्बोधौ चित्तम् उत्पादयतीदं तृतीयं कारणं बोधिचित्तोत्पादाय । स तथागतस्य सर्वाकारपरिपूर्णतां दृष्ट्वा प्रीतिम् उत्पाद्य अन्नुत्तरायां सम्यक्सम्बोधौ चित्तम् उत्पादयतीदं चतुर्थं कारणम् इति । तच् च बोधिचित्तं द्विविधं बोधिप्रणिधिचित्तं च बोधिप्रस्थान चित्तं च । यथार्यगण्डव्यूहसूत्रे भाषितं । दुर्लभाः कुलपुत्र ते सत्वाः सर्वलोके ये ऽन्नुत्तरस्यां सम्यक्सम्बोधौ चित्तं प्रणिदधति । ततो ऽपि दुर्लभतमास् ते सत्वा ये ऽन्नुत्तरां सम्यक्सम्बोधिम् अभिसम्प्रस्थिता इति । तत्र बोधिप्रणिधिचित्तं । मया बुद्धेन भवितव्यम् इति चित्तं प्रणिधानाद् उत्पन्नं भवति । शूरङ्गमसूत्रे ऽपि । शाठ्योत्पादितस्यापि बोधिचित्तस्य बुद्धत्वहेतुत्वाभिधानात् । कः पुनर् वादः किञ्चिद् एव कुशलं कृत्वा । यथोक्तं भद्रकल्पिकसूत्रे । घोषदत्तो नाम तथागतो यत्र नक्षत्रराजेन तथागतेन प्रथमं बोधिचित्तम् उत्पादितं ताम्बूलपत्रं दत्त्वा गोपालकभूतेन । एवं विद्युत्प्रदीपो नाम तथागतो यत्र यशसा तथागतेन प्रथमं बोधिचित्तम् उत्पादितं दशिकां दत्त्वा तन्त्रवायभूतेन । एवम् अनन्तप्रभो नाम तथागतो यत्रार्चिष्मता तथागतेन प्रथमं बोधिचित्तम् उत्पादितं तृणप्रदीपं दत्त्वा नगरावलम्बकभूतेन । एवं दृढविक्रमो नाम तथागतो यत्र दुष्प्रधर्षेण तथागतेन प्रथमं बोधिचित्तम् उत्पादितं दत्तकाष्ठं दत्त्वा काष्ठहारकभूतेनेत्य् आदि ॥  
    
चर्याविकले ऽपि च बोधिचित्ते नावमन्यता कर्त्तव्या । तस्याप्य् अन्नन्तसंसारसुखप्रसवनत्वात् । यथार्यमैत्रेयविमोक्षे वर्णितं । तद् यथापि नाम कुलपुत्र चित्तम् अपि वज्ररत्नं सर्वप्रतिविशिष्टं सुवर्णालङ्कारम् अभिभवति । वज्ररत्ननाम च न विजहाति । सर्वदारिद्र्यं विनिवर्त्तयति । एवम् एव कुलपुत्राशयप्रतिपत्तिभिन्नम् अपि सर्वज्ञताचित्तोत्पादवज्ररत्नं सर्वश्रावकप्रत्येकबुद्धगुणसुवर्णालङ्कारम् अभिभवति बोधिसत्त्वनाम च न विजहाति । सर्वसंसारदारिद्र्यं विनिवर्त्तयतीति । इतश् च विनापि चर्यया बोधिचित्तम् उपकारकम् इति ज्ञातव्यं । येनापरराजाववादकसूत्रे कथितं । यस्माच् च त्वं महाराज बहुकृत्यो बहुकरणीयः । असहः सर्वेण सर्वः सर्वथा सर्वं सर्वदा दानपारमितायां शिक्षितुं । एवं यावत् प्रज्ञापारमितायां शिक्षितुं । तस्मात् तर्हि त्वं महाराज एवम् एव सम्यक्सम्बोधिछन्दं श्रद्धां त्र ॥। प्रणिधिं च गच्छन्न् अपि तिष्ठन्न् अपि निषण्णो ऽपि शयानो ऽपि जाग्रद् अपि भुञ्जानो ऽपि । पिवन्न् अपि । सततसमितम् अनुस्मर । मनसिकुरु भावय । सर्वबुद्धबोधिसत्वप्रत्येकबुद्धार्यश्रावकपृथग्ज् अनानाम् आत्मनश् चातीतानागतप्रत्युत्पन्नानि सर्वकुशलमूलान्य् अभिसङ्क्षिप्य तुलयित्वा पिण्डयित्वानुमोदस्वाग्रया अनुमोदनया यावद् आकाशसमतया निर्वाणसमतयानुमोदस्वानुमोद्य च सर्वबुद्धबोधिसत्वप्रत्येकबुद्धार्यश्रावकाणां पूजाकर्मणे निर्यातय । निर्यात्य च सर्वसत्वसाधारणानि कुरु । ततः सर्वसत्वानां यावत् सर्वज्ञातप्रतिलम्भाय सर्वबुद्धधर्मपरिपूरणाय दिने दिने त्रैकाल्यम् अन्नुत्तरायां सम्यक्सम्बोधौ परिणामय एवं खलु त्वं महाराज प्रतिपन्नः सन् राज्यं कारयिष्यसि राज्यकृत्यानि च न हाययिष्यसि बोधिसम्भारांश् च परिपूरयिष्यसीति ॥  
    
अत्रैव चास्य विपाक उक्तः । स खलु पुनस् त्वं महाराज तस्य सम्यक्सम्बोधिचित्तकुशलमूलकर्मणो विपाकेनान्नेकशतकृत्वो देवेषूपपन्नो ऽभूः । अन्नेकशतकृत्वो मनुष्येषूपपन्नो ऽभूः । सर्वासु च देवमनुष्योपपत्तिष्व् आधिपत्यम् एव कारयसि । न च तावत् तव महाराज तस्य सम्यक्सम्बोधिचित्तस्य कुशलकर्मण ऊनत्वं वापूर्णत्वं वा प्रज्ञायते । अपि च महाराज एकम् अपि सम्यक्सम्बोधिचित्तं सर्वसत्त्वोत्तारणारम्बणत्वात् सर्वसत्वामोचनारम्बणत्वात् सर्वसत्वसमाश्वासनारम्बणत्वात् सर्वसत्वपरिनिर्वाणारम्बणत्वाद् अप्रमेयासङ्ख्येयकुशलोपचयम् । कः पुनर् वादो य एवं बहुलीकरोतीति ॥  
    
एतच् च बोधिचित्तं रूपकायदर्शनोत्पन्नं । तत्र पूर्वावदाने पठ्यते । एवं तावत् प्रणिधिबोधिचित्तं वेदितव्यं । इदं तु वक्तव्यं किम् अभूमिप्रविष्ठस्यापि बोधिसत्वसम्वराधिकारो ऽस्ति न वेति । अस्तीति वेदितव्यं आकाशगर्भसूत्रे लाभसत्कारार्थं मूलापत्तिश्रवणात् । दशभूमिकसूत्रे तु प्रथमायां भूमौ दर्शितं । न च कञ्चित् सत्कारां कस्यचित् सकाशात् प्रतिकाङ्क्षत्य् अन्यत्र मयैवैषां सर्वसत्वानां सर्वोपकरणबाहुल्यम् उपनामयितव्यम् इति । तथा चाह । प्रमुदितायां बोधिसत्वभूमौ सुव्यवस्थितो भवत्य् अचलनयोगे ॥। ति । पुनश् चोक्तं । तथागतवंशनियतो भवति सम्बोधिपरायण इति । आकाशगर्भसूत्रे त्व् आह । श्रावकयानम् एवास्य न भवति प्राग् एव महायानम् इति । तथार्योग्रपरिपृच्छायां मात्सर्यपर्यवनद्धस्यापि शिक्षापदानि प्रज्ञप्तानि । प्रमुदितायां तु पठ्यते । आत्मसञ्ज्ञापगमाच् चास्यात्मस्नेहो न भवति । कुतः । पुनः सर्वोपकरणस्नेह इति । तथा मस्तकादिदानम् अप्य् अत्रास्योक्तं ॥  
    
एवम् आदि सूत्रेषु भूमिप्रविष्टस्यापि शिक्षाप्रज्ञप्तिर् दृश्यते । यत्र वासामान्येन बोधिसत्वम् अधिकृत्योपदेशस् तत्राभ्यासयोग्यतया प्रतिषेधवाक्येन वादिकर्मिकबोधिसत्वेन न शिक्षितव्यं भवेद् एतत् । उभयासम्भवे तु सर्वत्र शिक्षितव्यं । तत्राप्य् एकस्यां शिक्षायां शिक्षणायाम् अशक्तस्येतरशिक्षानभ्यासादनापत्तिः ॥  
    
आर्याक्षयमतिसूत्रे ऽप्य् एवम् अवोचत् । दानकाले शीलोपसंहारस्यापेक्षेति विस्तरः । न चात्र शिथिलेन भवितव्यं न च शेषासु न समुदागच्छति । यथाबलं यथाभजमानम् इति दशभूमिकसूत्रे वचनात् । अयं च संवरः स्त्रीणाम् अपि मृदुक्लेशानां बोध्यभिलाषचित्तानां लभ्यते । उक्तं हि बोधिसत्वप्रातिमोक्षे । चतुर्भिः शारिपुत्र धर्मैः समन्वागताः बोधिसत्वाः सत्यवादिनो भवन्तीत्य् आरभ्याह । इह शारिपुत्र कुलपुत्रो वा कुलदुहिता वान्नुत्तरायां सम्यक्सम्बोधौ चित्तम् उत्पाद्यारब्धवीर्यो विहरति कुशलधर्मपर्येषणायेत्य् आरभ्य सर्व उपदेशः ॥  
    
संवरग्रहणं च बोधिसत्वशिक्षापदाभ्यासपरमस्य सांवरिकस्यान्तिकात् कर्तव्यं । एवं ह्य् अस्य शिक्षातिक्रमे तीव्रम् अपत्राप्यं गुरुविसंवादनभयं चोत्पद्यते । तत्र चान्नाभोगतः प्रेमगौरवसिद्धिर् इत्य् एष सामान्यसंवरधर्मः । अत एव बोधिसत्वाः तथागतानां पुरतः शिक्षाणाम् अन्यतमशिक्षानिष्पत्तिकामाः समादानं कुर्वन्ति । तस्य च कल्याणमित्रस्याभावे दशदिगवस्थितबुद्धबोधिसत्वाभिमुखीभावभावनया संवरो ग्राह्यः संवरम् आत्मबलं च तुलयित्वा । अन्यथा तु सर्वबुद्धबोधिसत्वाः सदेवकश् च लोको विसंवादितः स्यात् । सद्धर्मस्मृत्युपस्थानसूत्रे हि किञ्चिन् मात्रं चिन्तयित्वाप्य् अददतः प्रेतगतिर् उक्ता प्रतिज्ञातं चाददतो नरकगतिः । किं पुनर् अन्नुत्तरम् अर्थम् अखिलस्य जगतः प्रतिज्ञायासम्पादयतः । अत एवोक्तं धर्मसङ्गीतिसूत्रे । सत्यगुरुकेण कुलपुत्र बोधिसत्वेन भवितव्यं । सत्यसङ्गीतिः कुलपुत्र धर्मसङ्गीतिः । तत्र कुलपुत्र कतमत् सत्यं यद् बोधिसत्वो ऽन्नुत्तरायां सम्यक्सम्बोधौ चित्तम् उत्पाद्य तच् चित्तं जीवितहेतोर् अपि न परित्यजति न सत्वेषु विप्रतिपद्यते । इदं बोधिसत्वस्य सत्यं ॥  
    
यत् पुनर् बोधिसत्वो ऽन्नुत्तरायां सम्यक्सम्बोधौ चित्तम् उत्पाद्य पश्चात् तच् चित्तं परित्यजति सत्वेषु विप्रतिपद्यते ऽयं बोधिसत्वस्य प्रतिकृष्टो मृषावाद इति । आर्यसागरमतिसूत्रे ऽपि देशितं । स्याद् यथापि नाम सागरमते राजा वा राजमात्रो वा सर्वं नागरकं जनं श्वो भक्तेनोपनिमन्त्र्योपेक्षको भवेन् नान्नपानं समुदानयेत् सत्यं सर्वजनकायं विसंवादयेत् । तत्र ते ऽन्नपानभोजनम् अलभमाना उच्चग्घन्तः प्रक्रामेयुः । एवम् एव सागरमते यो बोधिसत्वः सर्वसत्वान् आश्वास्यातीर्णतारणायामुक्तमोचनायान्नाश्वस्ताश्वासनाय यावन् न बाहुश्रुत्ये ऽभियोगं करोति नापि ततो ऽन्येषु बोधिपक्ष्यकुशलमूलेषु धर्मेषु । अयं बोधिसत्वो विसंवादयति सदेवकं लोकं । एवं च तं पूर्वबुद्धदर्शिन्यो देवता उच्चग्घन्ति विवादयन्ति । दुर्लभास् ते यज्ञस्वामिनो ये महायज्ञं प्रतिज्ञायोत्तारयन्ति । तस्मात् तर्हि सागरमते न सा बोधिसत्वेन वाग् भाषितव्या यया सदेवमानुषासुरं लोकं विसंवादयेत् ॥  
    
पुनर् अपरं सागरमते बोधिसत्वः केनचिद् एवाधीष्टो भवति धर्मेष्व् अर्थकरणीयेषु । तत्र बोधिसत्वेन वाग् भाषिता भवति यावद् आत्मपरित्यागो ऽपि बोधिसत्वेन कर्तव्यो भवेत् तत्र न पुनः स सत्वो विसंवादयितव्य इति । तस्मात् स्वबलानुरूपेणैकम् अपि कुशलमूलं समादाय रक्षितव्यं । यथोक्तम् आर्यक्षितिगर्भसूत्रे । एभिर् दशभिः कुशलैः कर्मपथैर् बुद्धत्वं । न पुनर् यो ऽन्तश एकम् अपि यावज्जीवं कुशलं कर्मपथं न रक्षति अथ च पुनर् एवं वदति । अहं महायानिको ऽहं चान्नुत्तरां सम्यक्सम्बोधिं पर्येषामीति । स पुद्गलः परमकुहको महामृषावादिकः सर्वेषां बुद्धानां भगवतां पुरतो विसंवादको लोकस्योच्छेदवादी स मूढः कालं कुरुते विनिपातगामी भवतीति । यावत् कालं च शक्नोति तावत् कालं कुशलं समादाय वर्तितव्यं ॥  
    
एतच् च भैषज्यगुरुवैडूर्यप्रभसूत्रे द्रष्टव्यं । यस् तु महासत्व एवं श्रुत्वापि बोधिसत्वचर्यादुष्करताम् अपि प्रज्ञयावगाह्योत्सहतए एव सकलदुष्खितजनपरित्राणधुरम् अववोढुं तेन वन्दनपूजनपापदेशनपुण्यानुमोदनबुद्धाध्येषणयाचनबोधिपरिणामनं कृत्वा कल्याणमित्रम् अभ्येत्य तदुक्तानुवादेन स्वयं वा वक्तव्यं । समन्वाहराचार्याहम् एवं नामेत्य् उक्त्वा । यथार्यमञ्जुश्रीबुद्धक्षेत्रगुणव्यूहालङ्कारसूत्रे भगवता मञ्जुश्रिया पूर्वजन्मावदाने चर्योपेतं बोधिचित्तम् उत्पादितं तथोत्पादयितव्यं । एवं हि तेनोक्तं ॥  
    
यावती प्रथमा कोटिः संसारस्यान्तवर्जिता । तावत् सत्वहितार्थाय चरिष्याम्य् अमितां चरिम् ॥  
    
उत्पादयाम सम्बोधौ चित्तं नाथस्य सम्मुखम् । निमन्त्रये जगत् सर्वं दारिद्र्यान् मोचितास्मि तत् ॥  
    
व्यापादखिलचित्तं वा ईर्ष्यामात्सर्यम् एव वा । अद्याग्रे न करिष्यामि बोधिं प्राप्स्यामि यावता । ब्रह्मचर्यं चरिष्यामि कामांस् त्यक्ष्यामि पापकान् ॥  
    
बुद्धानाम् अनुशिक्षिष्ये शीलसंवरसंयमे । नाहं त्वरितरूपेण बोधिं प्राप्तुम् इहोत्सहे ॥  
    
परान्तकोटिं स्थास्यामि सत्वस्यैकस्य कारणात् । क्षेत्रं विशोधयिष्यामि अप्रमेयम् अचिन्तियम् ॥  
    
नामधेयं करिष्यामि दश दिक्षु च विश्रुतं । कायवाक्कर्मणी चाहं शोधयिष्यामि सर्वशः ॥  
    
शोधयिष्ये मनःकर्म कर्म कर्त्तास्मि नाशुभम् । इति ॥  
    
न चात्र सार्वकालिकात् संवरग्रहणाज् जन्मान्तरापत्तिशङ्का कर्तव्यात्रैव सूत्रे ऽक्षोभ्यप्रणिधानानुज्ञानाद् एवं ह्य् उक्तं । यथा तेनाक्षोभ्येण तथागतेन पूर्वं बोधिसत्वभूतेनैवं वाग् भाषिता । विसंवादिता मे बुद्धा भगवन्तो भवेयुर् यदि सर्वस्यां जातौ न प्रव्रजेयम् इति । एका जातिः प्रयत्नेन संशोध्या विबुधात्मना । अन्यास् तु जातीर् आबोधेः सैव संशोधयिष्यतीत्य् उक्तेः ॥  
    
एवं शारिपुत्र बोधिसत्वेन अक्षोभ्यस्य तथागतस्य अनुशिक्षितव्यं । एवं शिक्षमाणः शारिपुत्र बोधिसत्वो महासत्वः सर्वस्यां जातौ प्रव्रजत्य् उत्पादाद् वा तथागतानाम् अन्नुत्पादाद् वावश्यं गृहावासान् निष्क्रामति । तत् कस्य हेतोः । परमो ह्य् अयं शारिपुत्र लाभो यद् उत गृहावासान् निष्क्रमणम् इति । यावत् । भार्यापुत्रदुहितृतृष्णा चास्य न भवतीति । यथा जन्मान्तरेष्व् अयं दोषो न भवति तथात्रैव वक्ष्यमाणम् इत्य् आस्तां तावद् एतत् ॥  
    
तद् एवं समात्तसंवरस्य सामान्यम् आपत्तिलक्षणम् उच्यते । येनापत्तिलक्षणेन युक्तं वस्तु स्वयम् अप्य् उत्प्रेक्ष्य परिहरेन् न चापत्तिप्रतिरूपकेष्व् अन्नापत्तिप्रतिरूपकेषु च सम्मुह्येत । बोधिसत्वः सर्वसत्वानां वर्त्तमानानागतसर्वदुष्खदौर्मनस्योपशमाय वर्त्तमानानागतसुखसौमनस्योत्पादाय च निःशाठ्यतः कायवाङ्मनःपराक्रमैः प्रयत्नं करोति । यदि तु तत्प्रत्ययसामग्रीं नान्वेषते तदन्नन्तराय प्रतिकाराय न घटते अल्पदुष्खदौर्मनस्यं बहुदुष्खदौर्मनस्यप्रतिकारभूतं नोत्पादयति । महार्थसिद्ध्यर्थं चाल्पार्थहानिं न करोति क्षणम् अप्य् उपेक्षते । सापत्तिको भवति । सङ्क्षेपतो ऽन्नापत्तिः स्वशक्त्यविशयेषु कार्येषु तत्र निष्फलतया शिक्ष्याप्रज्ञप्त्यभावात् । प्रकृतिसावद्यतया त्व् अन्यद् गृह्यतए एव । यत्र स्वशक्त्यगोचरे ऽपि त्यागसामर्थ्याद् आपत्तिः स्यात् तन् न चिन्त्यं । सामान्यपापदेशना न ॥। वात् तु ततो मुक्तिः ॥  
    
एतत् समासतो बोधिसत्वशिक्षाशरीरं । विस्तरतस् त्व् अप्रमाणकल्पापर्यवसाननिर्देशं । अथवा सङ्क्षेपतो द्वे बोधिसत्वस्यापत्ती । यथा शक्तियुक्तायुक्तम् असमीक्ष्यारभते । निवृत्तः समीक्षते सापत्तिको भवति । निरूप्य यथार्हम् अतिक्रामत्य् अन्तशश् चण्डालदासेनापि चोदितः सापत्तिको भवति । कुतः ॥  
    
एतद् अध्याशयसञ्चोदनसूत्रे वचनात् । अपि तु मैत्रेय चतुर्भिः कारणैः प्रतिभानं सर्वबुद्धभाषि ॥। भिः । इह मैत्रेय प्रतिभानं सत्योपसंहितं भवति । नासत्योपसंहितं धर्मोपसंहितं भवति न अधर्मोपसंहितं । क्लेशहायकं भवति न क्लेशविवर्द्धकं । निर्वाणगुणानुशंससन्दर्शकं भवति न संसारगुणानुशंससन्दर्शकं । एभिश् चतुर्भिः पेयालं । यस्य कस्यचिन् मैत्रेय एभिश् चतुर्भिः कारणैः प्रतिभानं प्रतिभाति प्रतिभास्यति वा । तत्र श्राद्धैः कुलपुत्रैः कुलदुहितृभिर् वा बुद्धसञ्ज्ञोत्पादयितव्या शास्तृसञ्ज्ञां कृत्वा । स धर्मः श्रोतव्यः । तत् कस्य हेतोः । यत् किञ्चिन् मैत्रेय सुभाषितं सर्वं तद् बुद्धभाषितं । तत्र मैत्रेय य इमानि प्रतिभानानि प्रतिक्षिपेन् नैतानि बुद्धभाषितानीति । तेषु चागौरवम् उत्पादयेत् पुद्गलविद्वेषेण तेन सर्वबुद्धभाषितं प्रतिभानं प्रतिक्षिप्तं भवति । धर्मं प्रतिक्षिप्य धर्मव्यसनसंवर्तनीयेन कर्मणापायगामी भवति ॥  
    
यः पुनर् एतद् अभ्यासार्थं व्युत्पादितम् इच्छति । तेनात्र शिक्षासमुच्चये तावच् चर्यामुखमात्रशिक्षणार्थम् अभियोगः करणीयः शिक्षारम्भस्यैव महाफलत्वात् । यथोक्तं प्रशान्तविनिश्चयप्रतिहार्यसूत्रे । यश् च मञ्जुश्रीर् बोधिसत्वो गङ्गानदीवालिकासमेभ्यो बुद्धेभ्यः प्रत्येकं सर्वेभ्यो गङ्गानदीवालिकासमानि बुद्धक्षेत्राणि वशिराजमहामणिरत्नप्रतिपूर्णानि कृत्वा दह्याद् एवं ददङ् गङ्गानदीवालिकासमान् कल्पान् दानं दद्याद् । यो वान्यो मञ्जुश्रीर् बोधिसत्व इमान् एवंरूपान् धर्मान् श्रुत्वा एकान्तेन गत्वा चित्तेनाभिनिरूपयेद् इमेष्व् एवंरूपेषु धर्मेषु शिक्षिष्यामीति । सो ऽशिक्षितो ऽपि मञ्जुश्रीर् बोधिसत्वो ऽस्यां शिक्ष्यायां छन्दिको वततरं पुण्यं प्रसवति । न त्व् एव तद् दानम् अयं पुण्यक्रियावस्त्व् इति । तस्माद् एवम् अनुशंसदर्शिना बोधिसत्वेन न कथञ्चिन् निवर्त्तितव्यं । यथात्रैवाह । तत्र मञ्जुश्रीर् ये त्रिसाहस्रमहासाहस्रलोकधातुपरमाणुरजःसमाः सत्वस् तेषाम् एकैकः सत्वो राजा भवेज् जम्बूद्वीपाधिपतिस् ते सर्वए एवं घोषयेयुः । यो महायानम् उद्ग्रहिष्यति धारयिष्यति वाचयिष्यति पर्यवाप्स्यति प्रवर्त्तयिष्यति तस्य नखछेदेन मासं पञ्चपलिकेन दिवसेनावतारयिष्यामः तं चैतेनापक्रमेण जीविताद् व्यपरोपयिष्याम इति । सचेन् मञ्जुश्रीर् बोधिसत्व एवम् उच्यमानो नो त्रस्यति न सन्त्रासम् आप्स्यते ऽन्तश एकचित्तोत्पादेनापि न बिभेति न विषीदति न विचिकित्सते । उत्तरि च सद्धर्म्मपरिग्रहार्थम् अभियुज्यते पाठस्वाध्यायाभिमुक्तो विहरति । अयं मञ्जुश्रीर् बोधिसत्वश् चित्तशूरो दानशूरः शीलशूरः क्षान्तिशूरः वीर्यशूरः ध्यानशूरः प्रज्ञाशूरः समाधिशूरः इति वक्तव्यः ॥  
    
सचेन् मञ्जुश्रीर् बोधिसत्वः तेषां वधकपुरुषाणां न कुप्यति न रुष्यति न खिल दोषचित्तम् उत्पादयति । स मञ्जुश्रीर् बोधिसत्वो ब्रह्मसम इन्द्रसमो ऽकम्प्य इति ॥  
    
इतश् चाग्र्यकाले शिक्षादरो महाफलविपाकः । तथा हि चन्द्रप्रदीपसूत्रे । बुद्धान कोटीन् अयुतान् उपस्थिहे । दत्तेन पानेन प्रसन्नचित्तः । छत्रैः पताकाभि च दीपमालैः । कल्पान कोट्यो यथ गङ्गवालिकाः ॥  
    
यश् चैव सद्धर्मे प्रलुज्यमाने । निरुध्यमाने सुगतस्य शासने । रात्रिं दिवं एक चरेय शिक्षाम् । इदन् ततः पुण्यविशिष्ट भोति ॥  
    
तस्मात् कर्तव्यो ऽत्रादरः ॥  
    
उक्तानि च सूत्रान्तेषु बोधिसत्वशिक्षापदानि । यथोक्तम् आर्यरत्नमेघे । कथं च कुलपुत्र बोधिसत्वा बोधिसत्वशिक्षासंवरसंवृता भवन्ति । इह बोधिसत्वः एवं विचारयति । न प्रातिमोक्षसंवरमात्रकेण मया शक्यम् अन्नुत्तरां सम्यक्सम्बोधिम् अभिसम्बोद्धुं । किं तर्हि यानीमानि तथागतेन तेषु तेषु सूत्रान्तेषु बोधिसत्वसमुदाचारा । बोधिसत्वशिक्षापदानि प्रज्ञप्तानि तेषु तेषु मया शिक्षितव्यम् इति विस्तरः । तस्माद् अस्मद्विधेन मन्दबुद्धिना दुर्विज्ञेयो विस्तरोक्तत्वाद् बोधिसत्वस्य संवरः । ततः किं युक्तं ॥  
    
मर्मस्थानान्य् अतो विद्याद् येनान्नापत्तिको भवेत् ॥  
    
कतमानि च तानि मर्मस्थानानि यानि हि सूत्रान्तेषु महायानाभिरतानाम् अर्थायोक्तानि । यद् उत । आत्मभावस्य भोगानां त्र्यध्ववृत्तेः शुभस्य च । उत्सर्गः सर्वसत्वेभ्यस् तद्रक्षा शुद्धिवर्धनम् ॥  
    
एष बोधिसत्वसंवरसङ्ग्रहः । यत्र बोधिसत्वानाम् अभ्यासविश्रामे ऽप्य् आपत्तयो व्यवस्थाप्यन्ते ॥  
    
यथोक्तं बोधिसत्वप्रातिमोक्षे । यो बोधिसत्वेन मार्गः परिगृहीतः सर्वसत्वानां कृतेन दुष्खम् उपगामी । सचेद् बोधिसत्वस्य तं मार्गं परिगृह्यावस्थितस्यापि कल्पकोटेर् अत्ययेनैकं सुखचित्तम् उत्पद्येतान्तशो निषद्य चित्तम् अपि । तत्र बोधिसत्वेनैवं चित्तम् उत्पादयितव्यं सर्वसत्वानाम् आत्ययिकं परिगृह्यैतद् अपि मे वर्जयन् निषीदामीति । परिगृह्येत् तम् [दोउब्त्फ़ुल्] । अपि मञ्जुश्रीर् आह ॥  
    
पञ्चेमानि देवपुत्रानन्तर्याणि यैर् आनन्तर्यैः समन्वागता बोधिसत्वाः क्षिप्रम् अन्नुत्तरासम्यक्सम्बोधिम् अभिसम्बुध्यते । कतमानि पञ्च । यदा देवपुत्र बोधिसत्वो ऽध्याशयत्य् अन्नुत्तरायां सम्यक्सम्बोधौ चित्तम् उत्पाद्य नान्तरा श्रवकप्रत्येकबुद्धभूमौ चित्तम् उत्पादयतीदं देवपुत्र प्रथमम् आनन्तर्यं । सर्वस्वपरित्यागितायां चित्तम् उत्पाद्य नान्तरा मात्सर्यचित्तेन सार्द्धं स न्यसतीदं देवपुत्र द्वितीयम् आनन्तर्यम् । सर्वसत्वा मया त्रातव्या इत्य् एवं चित्तम् उत्पाद्य नान्तरा सीदतीदं देवपुत्र तृतीयम् आनन्तर्यम् । अन्नुत्पन्नानिरुद्धान् सर्वधर्मान् अवभोत्स्यए इत्य् एवं चित्तम् उत्पाद्य नान्तरा दृष्टिगतेषु प्रपततीदं देवपुत्र चतुर्थम् आनन्तर्यम् । एकक्षणसमायुक्तया प्रज्ञया सर्वधर्मान् अवभोत्स्यए इत्य् एवं चित्तम् उत्पाद्य नान्तरा तिष्ठति न विष्ठीवति अप्राप्तायां सर्वज्ञतायाम् इदं देवपुत्र पञ्चमम् आनन्तर्यम् इति ॥  
    
तस्माद् एवम् आत्मभावभोगपुण्यानाम् अविरतम् उत्सर्गरक्षाशुद्धिवृद्धयो यथायोगं भावनीयाः ॥  
    
तत्र तावद् उत्सर्गार्थं परिग्रहदोषभावनाद्वारेण वैराग्यम् उत्पादयेत् त्यागानुशंसांश् च भावयेत् । यथा तावच् चन्द्रप्रदीपसूत्रे । अध्यवसिता ये बालाः काये ऽस्मिन् पूतिके सम्यग् । जीविते चञ्चले ऽवश्ये मायास्वप्ननिभोपमे ॥  
    
अतिरौद्राणि कर्माणि कृत्वा मोहवशानुगाः । ते यान्ति नरकान् घोरान् मृत्युयानगताबुधा । इति ॥  
    
तथान्नन्तमुखनिर्हारधारण्याम् उक्तं ॥  
    
ये केचित् सत्वा न भवन्ति विग्रहाः परिग्रहस् तत्र निदानमूलम् । तस्मात् त्यजेद् यत्र भवेत् तृष्णा । उत्सृष्टतृष्णस्य हि धारणी भवेत् ॥  
    
बोधिसत्वप्रातिमोक्षे कथितं । पुनर् अपरं शारिपुत्र बोधिसत्वः सर्वधर्मेषु परकीयसञ्ज्ञाम् उत्पादयति । न कञ्चिद् भावम् उपादत्ते । तत् कस्य हेतोः । उपादानं हि भयम् इति ॥  
    
आर्योग्रदत्तपरिपृच्छायाम् अप्य् आह । यद् दत्तं तन् न भूयो रक्षितव्यं । यद् गृहे तद् रक्षितव्यं । यद् दत्तं तत् तृष्नाक्षयाय । यद् गृहे तत् तृष्णावर्द्धनं । यद् दत्तं तद् अपरिग्रहं यद् गृहे तत् सपरिग्रहं । यद् दत्तं तद् अभयं यद् गृहे तत् सभयम् । यद् दत्तं तद् बोधिमार्गोपस्तम्भाय । यद् गृहे तन् मारोपस्तम्भाय । यद् दत्तं तद् अक्षयम् । यद् गृहे तत् क्षयि । यद् दत्तं ततः सुखम् यद् गृहे तदारभ्य दुष्खं । यद् दत्तं तत् क्लेशोत्सर्गाय । यद् गृहे तत् क्लेशवर्द्धनम् । यद् दत्तं तन् महाभोगतायै । यद् गृहे न तन् महाभोगतायै । यद् दत्तं तत् सत्पुरुषकर्म । यद् गृहे तत् कापुरुषकर्म । यद् दत्तं तत् सत्पुरुषचित्तग्रहणाय । यद् गृहे तत् कापुरुषचित्तग्रहणाय । यद् दत्तं तत् सर्वबुद्धप्रशस्तं । यद् गृहे तद् बालजनप्रशस्तम् ॥  
    
यावत् सचेत् पुनर् अस्य पुत्रे ऽतिरिक्ततरं प्रेमोत्पद्यते तथान्येषु सत्वेषु तेन तिसृभिः परिभाषणाभिः स्वचित्तं परिभाषितव्यं । कतमाभिस् तिसृभिः । सम्यक्प्रयुक्तस्य समचित्तस्य बोधिसत्वस्य बोधिर् न विषमचित्तस्य बोधिर् न मिथ्याप्रयुक्तस्य । अनानात्वचारिणो बोधिसत्वस्य बोधिर् न नानात्वचारिणः । आभिस् तिसृभिः परिभाषणाभिः स्वचित्तं परिभाष्यान्यत्रे ऽमित्रसञ्ज्ञोत्पादयितव्यामित्रं ह्य् एतन् मम । न मैत्रं । यो ऽहम् अस्यार्थाय बुद्धप्रज्ञप्ताशिक्षाया उद्धुरताद् गत्वास्मिन् पुत्रे ऽतिरिक्ततरं प्रेमोत्पादयामि । न तथान्येषु सत्वेषु । तेन तथा तथा चित्तम् उत्पादयितव्यं यथा यथास्य सर्वसत्वेषु पुत्रप्रेमानुगता मैत्र्य् उत्पद्यते । आत्मक्षेमानु ॥। मैत्र्य् उत्पद्यते । एवं चानेन योनिशः प्रत्यवेक्षितव्यं । अन्यत एष आगत । अन्यतो ऽहं । सर्वसत्वा अपि मम पुत्रा अभूवन् । अहं च सर्वसत्वानां पुत्रो ऽभूवम् । नेह संविद्यते कश्चित् कस्यचित् ॥। परो वा । यावद् एवं हि गृहपते । गृहिणा बोधिसत्वेन न कस्मिंश्चिद् वस्तुनि ममत्वं परिग्रहो वा कर्तव्यः । नाध्यवसानं । न नियतिः न तृष्णानुशयः कर्तव्यः । सचेत् पुनर् गृहपते गृहिणं बोधिसत्वं याचनक उपसङ्क्रम्य किञ्चिद् एव वस्तु याचेत । सचेद् अस्य वस्त्व् अपरित्यक्तं भवेत् । नैवं चित्तं निध्यापयितव्यं । यद्य् अहम् एतद् वस्तु परित्यजेयं यदि वा न परित्यजेयम् अवश्यं ममैतेन वस्तुना विनाभावो भविष्यति । अकामकेन मरणम् उपगन्तव्यं भविष्यति । एतच् च वस्तु मां त्यक्ष्यति अहं चैनं त्यक्ष्यामि । एतच् च वस्तु परित्यज्याहं आत्तसारः कालं करिष्यामि एतच् च परित्यक्तं न मे मरणकाले चित्तं पर्यादाय स्थास्यति । एतच् च मे मरणकाले प्रीतिं प्रामोद्यम् अविप्रतिसारितां च जनयिष्यति । सचेत् पुनर् एवम् अपि समन्वाहरन् शक्नुयात् तद् वस्तु परित्यक्तुम् । तेन स याचनकश् चतसृभिः सञ्ज्ञप्तिभिः सञ्ज्ञपयितव्यः । कतमाभिश् चतसृभिः । दुर्बलस् तावद् अस्म्य् अपरिपक्वकुशलमूलः । आदिकर्मिको महायाने । न चित्तस्य वशी परित्यागाय । सोपादानदृष्टिको ऽस्मि । अहङ्कारममकारस्थितः । क्षमस्व सत्पुरुष । मा परिताप्सीस् तथाहं करिष्यामि तथा प्रतिपत्स्ये । तथा वीर्यम् आरप्स्ये । यथैनं च तवाभिप्रायं परिपूरयिष्यामि सर्वसत्वानां चेति । एवं खलु गृहपते । तेन याचनकः सञ्ज्ञपयितव्यः । एतच् च सञ्ज्ञपनम् उपरि दोषपरिहारायोक्तं । मा भूद् बोधिसत्वस्य तत्र अप्रसादो बोधिसत्वे वा याचनकस्येति । न तु मात्सर्यम् एवं अन्नवद्यं भवति कुत्सितं चेदं भगवता बोधिसत्वानां ॥  
    
यथाह बोधिसत्वप्रातिमोक्षे । चत्वार इमे शारिपुत्र धर्मा बोधिसत्वानां न संविद्यन्ते । कतमे चत्वारः । शाठ्यं बोधिसत्वानां न संविद्यते । मात्सर्यं बोधिसत्वानां न संविद्यते । ईर्ष्यापैशुन्यं बोधिसत्वानां न संविद्यते । नाहं शक्तो ऽन्नुत्तरां सम्यक्सम्बोधिम् अभिसम्बोद्धुम् इति । लीनं चित्तं बोधिसत्वानां न संविद्यते । यस्येमे शारिपुत्र चत्वारो धर्माः संविद्यन्ते स पण्डित।इर् ज्ञातव्यः । कुहको वतायं । लपको वतायं । नष्टधर्मो वतायं । सङ्क्लेशधर्मो वतायं लोकामिषगुरुको वतायं भक्तचोडकपरमो वतायम् इति । तथा चित्तशूराः खलु पुनः शारिपुत्र बोधिसत्वा भवन्ति । यावत् स्वहस्तपरित्यागी भवति पादपरित्यागी । नासापरित्यागी । शीर्षपरित्यागी । अङ्गप्रत्यङ्गपरित्यागी । पुत्रपरित्यागी । दुहितृपरित्यागी । भार्यापरित्यागी । रतिपरित्यागी । परिवारपरित्यागी । चित्तपरित्यागी । सुखपरित्यागी । गृहपरित्यागी । वस्तुपरित्यागी । देशपरित्यागी रत्नपरित्यागी । सर्वस्वपरित्यागीति ॥  
    
एवं नारायणपरिपृच्छायाम् अप्य् उक्तं । न तद् वस्तूपादातव्यं यस्मिन् वस्तुनि नास्य त्यागचित्तम् उत्पद्यते । न त्यागबुद्धिः क्रमेत । न स परिग्रहः परिग्रहीतव्यो यस्मिन् परिग्रहे नोत्सर्जनचित्तम् उत्पादयेन् न स परिवार उपादातव्यो यस्मिन् याचनकैर् याच्यमानस्य परिग्रहबुद्धिर् उत्पद्यते । न तद् राज्यम् उपादातव्यं न ते भोगा न तद् रत्नम् उपादातव्यं यावन् न तत् किञ्चिद् वस्तूपादातव्यं । यस्मिन् वस्तुनि बोधिसत्वस्यापरित्यागबुद्धिर् उत्पद्यते ॥  
    
अपि तु खलु पुनः कुलपुत्र बोधिसत्वेन महासत्वेनैवं चित्तम् उत्पादयितव्यं । अयं ममात्मभावः सर्वसत्वेभ्यः परित्यक्तः उत्सृष्टः । प्राग् एव बाह्यानि वस्तूनि यस्य यस्य सत्वस्य येन येन यद् यत् कार्यं भविष्यति तस्मै तस्मै तद् दास्यामि सत्संविद्यमानं हस्तं हस्तार्थिकेभ्यो दास्यामि पादं पादार्थिकेभ्यो नेत्रं नेत्रार्थिकेभ्यो दास्यामि । मांसं मांसार्थिकेभ्यः शोणितं शोणितार्थिकेभ्यो मज्जानं मज्जार्थिकेभ्यो ऽङ्गप्रत्यङ्गान्य् अङ्गप्रत्यङ्गार्थिकेभ्यः शिरः शिरोर्थिकेभ्यः परित्यक्ष्यामि । कः पुनर् वादो बाह्येषु वस्तुषु यद् उत धनधान्यजातरूपरजतरत्नाभरणहयगजरथवाहनग्रामनगरनिगमजनपदराष्ट्रराजधानीपत्तनदासीदासकर्मकरपौरुषेयपुत्रदुहितृपरिवारेषु । अपि तु खलु पुनर् यस्य यस्य येन येन यद् यत् कार्यं भविष्यति तस्मै तस्मै सत्वाय तत् तद् देयं संविद्यमानं दास्यामि । अशोचन्न् अविप्रतिसारी अविपाकप्रतिकाङ्क्षी परित्यक्ष्यामि । अन्नपेक्षो दास्यामि सत्वानुग्रहाय सत्वकारुण्येन सत्वानुकम्पया तेषाम् एव सत्वानां सङ्ग्रहाय । यथा मे ऽमी सत्वाः सङ्गृहीता बोधिप्राप्तस्य धर्मजानकाः स्युर् इति । पेयालं ॥  
    
तद् यथापि नाम कुलपुत्र भैषज्यवृक्षस्य मूलतो वा ह्रियमाणस्य गण्डतः शाखातः त्वक्तः पत्रतो वा ह्रियमाणस्य पुष्पतः फलतः सारतो वा ह्रियमाणस्य नैवं भवति विकल्पो । मूलतो मे ह्रियते यावत् सारतो मे ह्रियतए इति ॥  
    
अपि तु खलु पुनर् अविकल्प एव हीनमध्योत्कृष्टानां सत्वानां व्याधीन् अपनयति । एवम् एव कुलपुत्र बोधिसत्वेन महासत्वेनास्मिंश् चातुर्महाभौतिके आत्मभावे भैषज्यसञ्ज्ञोत्पादयितव्या येषां येषां सत्वानां येन येनार्थः तत् तद् एव मे हरन्तु हस्तं हस्तार्थिनः पादं पादार्थिन इति पूर्ववत् ॥  
    
आर्याक्षयमतिसूत्रे ऽपि देशितं । अयम् एव मया कायः सर्वसत्वानां किङ्करणीयेषु क्षपयितव्यः । तद् यथापि नामेमानि बाह्यानि चत्वारि महाभूतानि पृथिवीधातुर् अब्धातुस् तेजोधातुर् वायुधातुश् च नानासुखैर् नानापर्यायैर् नानारम्बणैर् नानोपकरणैर् नानापरिभोगैः सत्वानां नानोपभोगं गच्छन्ति । एवम् एवाहम् इमं कायं चतुर्महाभूतसमुच्छ्रयं नानासुखैर् नानापर्यायैर् नानारम्बणैर् नानोपकरणैर् नानापरिभोगैर् विस्तरेण सर्वसत्वानाम् उपभोग्यं करिष्यामीति । स इमम् अर्थवशं सम्पश्यन् कायदुष्खतां च प्रत्यवेक्षते कायदुष्खतया च न परिखिद्यते सत्वावेक्षयेति ॥  
    
आर्यवज्रध्वजसूत्रे ऽप्य् आह ॥  
    
इति हि बोधिसत्व आत्मानं सर्वसत्वेषु निर्यातयन् सर्वकुशलमूलोपकारित्वेन सर्वसत्वानां कुशलमूलैः समन्वाहरन् प्रदीपसमम् आत्मानं सर्वसत्वेषूपनयन् सुखसमम् आत्मानं सर्वसत्वेष्व् अधितिष्ठन् । धर्मकुक्षिसमम् आत्मानं सर्वजगति सन्धारयन् आलोकसमम् आत्मानं सर्वसत्वेष्व् अनुगच्छन् जगत्प्रतिष्ठापनसमम् आत्मानं सम्पश्यन् । कुशलमूलप्रत्ययभूतम् आत्मानं सर्वजगत्य् अनुगच्छन् । मित्रसमम् आत्मानं सर्वसत्वेषु नियोजयमानो ऽन्नुत्तरसुखमार्गसमम् आत्मानं सर्वसत्वेषु सन्दर्शयमानः अन्नुत्तरसुखोपधानसमम् आत्मानं सर्वसत्वेषु परिशोधमानः सूर्यसमम् आत्मानं सर्वजगति समीकुर्वाणः । एवन्धर्मोपेतम् आत्मानं सर्वसत्वेषु प्रयच्छन् । यथाकामकरणीयवश्यम् आत्मानं सर्वलोके सम्पश्यन्न् अग्रचैत्या भविष्यामः ॥। सर्वजगत्स्थित्यात्मानं सम्पश्यन् । समचित्ततां सर्वजगति निष्पादयन् । सर्वोपकरणतीर्थम् आत्मानं सम्पश्यन् । सर्वलोकसुखदातारम् आत्मानं प्रत्यवेक्षमाणः । सर्वजगतो दानपतिम् आत्मानम् अधिमुच्यमानः सर्वलोकज्ञानसमम् आत्मानं कुर्वाणः बोधिसत्वचर्याप्रयुक्तम् आत्मानं सञ्जनयमानः । यथावादितथाकारित्वेनात्मानं नियोजयमानः । सर्वज्ञतासन्नाहसन्नधम् आत्मानं प्रत्यवेक्षमाणः । पूर्वनिमन्त्रितं चित्तम् अनुपालयमानः । प्रतिपत्तौ चात्मानं स्थापयमानो बोधिसत्वत्यागचित्ततां मनसि कुर्वाण उद्यानभूतम् आत्मानं सर्वसत्वेषु सम्पश्यन् । धर्मरतिभूतम् आत्मानं सर्वलोकेष्व् आदर्शयमानः सौमनस्यदातारम् आत्मानं सर्वसत्वानाम् अधितिष्ठन् । अन्नन्तप्रीतिसञ्जननम् आत्मानं सर्वजगतो निर्यातयमानः सर्वशुक्लधर्माय द्वारभूतम् आत्मानं सर्वलोके सन्धारयमानः । बुद्धबोधिदातारम् आत्मानं सर्वसत्वानां प्रणिदधत् । पितृसमम् आत्मानं सर्वप्रजायां नियोजयमानः । सर्वोपकरणावैकल्याधिकरणम् आत्मानं सर्वसत्वधातौ प्रतिष्ठापयमानः ॥  
    
इति हि बोधिसत्व आत्मानम् उपस्थायकत्वाय ददानः याचनकेषु नीचमनसिकारचित्तो भूम्यास्तरणाधिष्ठानचेता धरणिसमसर्वदुष्खसहनमनसिकारप्रवृत्तः सर्वसत्वोपस्थानाक्लान्तमानसप्रयुक्तो बालजनदुष्कृतस्थिरः स्थावराधिवासनजात्यः अस्थितः कुशलमूलाभियुक्तः अप्रयुक्तसर्वलोकधातूपस्थानः कर्णो नासा सम्परित्यजन् याचनकेभ्य उपसङ्क्रान्तेभ्यो बोधिसत्वचर्योपात्ततथागतकुलकुलीनसम्भूतचित्तः सर्वबोधिसत्वानुस्मरणविहारप्रसृतो ऽसारात् सर्वत्रैलोक्यात् स ॥। त्यवेक्षमाणः स्वशरीरानध्यवसितसन्तानः अनिकेतसर्वबुद्धधर्मानुस्मृतिविहार्य् असाराच् छरीरात् सारादानाभिप्राय इति हि बोधिसत्वो जिह्वां याचितः समानो म ॥। वाता प्रेमणीयया मैत्र्योपचारविततया भद्रे सिंहासने राजार्हे निषाद्य तं याचनकम् अभिभाषते दृष्टः । अरिष्टचित्तो भूत्वाक्षतचित्तो ऽन्नुपहतचित्तो महात्मन् सला ॥। चित्तो बुद्धवंशसम्भूतचित्तो ऽलुलितसन्तानचित्तो महास्थामबलाधानो ऽन्नध्यवसितशरीरचित्तो ऽन्नभिनिविष्टवचनचित्तो जानुमण्डलप्रष्ठितकायो भूत्वा स्वकान् मुखाज् जिह्वा ॥। याचनकस्य सर्वशरीरम् अधीनं कृत्वा वाचं प्रमुञ्चन् स्निग्धां मृद्वीं प्रेमणीयां मैत्र्योपचारां । गृहाण त्वं मम जिह्वां यथा कामकरणीयां कुरु । तथा कुरु यथा त्वं प्रीतो भवसि प्रीतमानस आत्मना प्रमुदितो हृष्टः प्रीतिसौमनस्यजात इति स शिरः परित्यजन् सर्वधर्माग्रशिरः परमज्ञानम् अवतरन् सर्वसत्वपरित्राणशिरोबोधि ॥। गच्छन् सर्वजगदग्र्यशिरः अन्नुपमज्ञानम् अभिलषन् सर्वदिक्छिरः प्राप्तुं ज्ञानराजम् अधिमुच्यमानो ऽन्नुत्तरसर्वधर्मैश्वर्यशीर्षतां परिपूरयितुकामो ऽन्नन्तयाचनकप्रीतिपरिस्फुटचेता । इति हि बोधिसत्वो हस्तपादान् परित्यजन् याचनकेभ्यः श्रद्धाहस्तप्रयुक्तेनानुग्रहचारित्रेण बोधिसत्वसिंहविक्रमत्यागप्रततपाणिना व्यवसर्गाभिरतेन हस्तपादपरित्यागेन महाप्रतिष्ठानक्रमतलव्यतिहारेण बोधिसत्वचर्याध्यवसायेन वेदनानुपहततया दानप्रसादशक्त्या विमलचित्तोत्पादसंवरो निष्पर्यवस्थानज्ञानधर्मशरीराछिन्नाभिन्नालुप्तकायसञ्ज्ञः अनीचचित्तः सर्वमारकर्माकल्याणमित्रोपस्तब्धवृंहितचेताः सर्वबोधिसत्वसंवर्णितैकत्यागनिर्याण इति हि बोधिसत्वः स्वशरीरम् आक्षिप्य रुधिरम् अनुप्रयच्छन् याचनकेभ्यः प्रहर्षितबोधिचित्तो । बोधिसत्वचर्याभिलषितचित्तो ऽपर्यात्तवेदितचित्तः सर्वयाचनकाभिलषितचित्तः सर्वप्रतिग्राहकाविद्विष्टचित्तः सर्वबोधिसत्वत्यागप्रतिपत्प्रतिपन्नो ऽनिवर्त्त्यया प्रीतिप्रस्रब्ध्या स्वशरीरानपेक्षचित्तः स्वशरीराद् रुधिरम् अनुप्रयच्छन् ज्ञानायतनमहायानप्रसृतचेता महायानाविनष्टमना इष्टमनास् तुष्टमनाः प्रीतमनाः मुदितमना मैत्र्य्मनाः सुखमनाः प्रसन्नमनाः प्रमुदितप्रीतिसौमनस्यजातो मज्जामांसं स्वशरीरात् परित्यजन् याचनकेभ्यः कल्याणत्यागया । याचकाभिलषितया वाचा तान् याचकान् अभिलपन् । गृह्णन्तु भवन्तो मम शरीरान् मज्जामांसं यथा कामकरुणाया तुल्यप्रीतिविवर्द्धनेन त्यागचित्तेन । बोधिसत्वविज्ञगणनिषेवितेन महाकुशलमूलेन लोकमलापकर्षितेन प्रवरेणाध्याशयेन । सर्वबोधिसत्वसमतोपात्तैर् महादानारम्भैर् मनसाकाङ्क्षितैः सर्वयाचकैर् अन्ननुताप्यचित्तैर् दानवस्तुभिः अप्रत्यवेक्षितेन कर्मविपाकप्रत्ययेन सर्वलोकधात्वविमुखया सर्वबुद्धक्षेत्रालङ्कारव्यूहपूजया सर्वजगदभिमुखया करुणापरित्राणतया । सर्वबुद्धबोध्यभिमुखया । दशबल ॥। चारणयातीतानागतप्रत्युत्पन्नसर्वबोधिसत्वाभिमुखया एककुशलमूलपरिचर्यया सर्ववैशारद्याभिमुखेनार्षभसिंहनादनदनेन त्र्यध्वाभिमुखेन । सर्वाध्वसमताज्ञानेन ॥। लोकाभिमुखेनापरान्तकोटीगतकल्पव्यवसायेन बोधिसत्वप्रणिधानेनापरित्रस्यनाभिमुखेनाखेदचित्तोत्पादेन बोधिसत्वः स्वहृदयं परित्यजन् याचनकेभ्यो दानवशशिक्षितचित्तः पारमितानिष्पादनचित्तः सर्वबोधिसत्वदानानुद्धतसुप्रतिष्ठितचित्तः । अधिष्ठानसर्वयाचनकप्रतिमाननचित्तः । अध्याशयं परिशोधयमानः । सर्वजगत्परिपाचननिदानं महाप्रणिधानं प्रतिपद्यमानो बोधिसत्वचर्यायां संवसमानः सर्वज्ञतासम्भारं सम्भरमाणः प्रणिधिम् अरिञ्चन् सो ऽत्र यकृद्बुक्काफुप्फुषं याचकेभ्यः परित्यजन् याचनकाभिप्रसन्नया दृष्ट्या प्रसन्नप्रीत्याकारैर् नेत्रैर् बोधिसत्वनिर्यातेन प्रेम्णाव्युत्थितमनसिकारेण त्यागेनासारात् कायात् सुप्रत्यवेक्षितेन सारादानचित्तेन श्मशानपर्यन्तेन कायानुस्मृतिमनसिकारेण वृकशृगालश्वभक्ष्यं शरीरं प्रत्यवेक्षमाणः परभक्तिमनसिकृतया । शरीरानित्यतयापविद्धशरीरेण परभक्तचेतनेन एवं धर्ममनसिकारप्रयुक्तो बोधिसत्वस् तान् याचनकान् अनिमिषं प्रेक्षमाण एवं चित्तम् उत्पादयति । यदि चाहम् एतद्याचनकस्य एतच्छरीराद् अन्त्रं यकृद्बुक्काफुष्फुषं दद्यां । यदि वा न दद्यां । आयुःक्षयपर्यन्ते नैषो नित्यः श्मशानपर्यवसान इति । स एवं मनसिकारसन्तोषितेन सन्तानेनैवं धर्मज्ञानेनाशयेन कल्याणमित्रसञ्ज्ञाधिष्ठितेन याचनकदर्शनेनासारात् कायात् सारम् आदातुकामो धर्मकामतया स्वमांसान् नखं परित्यजन्न् एव तत्कुशलमूलं परिणामयतीत्य् आत्मभावोत्सर्गं कृत्वा ॥  
    
भोगपुण्योत्सर्गो ऽप्य् अत्रैवोक्तेः । इति हि बोधिसत्वो नानादक्षिणीयप्रतिग्राहकेष्व् अन्यान्यपुद्गलदिगागतेष्व् अप्रमेयकृपणवनीपकेषु बोधिसत्वश्रवागतेषु बोधिसत्वशब्दं श्रुत्वागतेषु बोधिसत्वप्रत्ययावकाशगतेषु बोधिसत्वदानपूर्वं प्रणिधानश्रुतेषु । बोधिसत्वप्रणिधानचित्तनिमन्त्रितेषु । सर्वत्यागमनसाभिलषितेषु तृप्तयाचनकप्रतिमाननाचेतन आगतयाचनकक्षमापणचेतनो । मयैव तत्र दिशं गत्वा यूयं प्रतिमानयितव्या अभविष्यत येन युष्माकम् आगमनक्लमो न स्यात् । एवं समृद्धप्रणिपातेन क्षमयति सर्वयाचनकान् क्षमयित्वा स्नापयित्वा विश्रामितशरीरान् कृत्वा तेभ्यो यदृच्छयोपकरणं प्रतिपादयति । यद् इदं मणिरथान् जम्बुद्वीपकल्याणकन्यारत्नपरिपूर्णान् यद् इदं सुवर्णरथान् जनपदविशुद्धकन्यारत्नपरिपूर्णान् । यद् इदं वैडूर्यरथान् वानुकुलगीतवाद्यसम्प्रवादितपरिपूर्णान् । एवं स्फटिकरथान् सुमुखसुवेशधारिस्वलङ्कृतरूपान् अप्रतिकूलदर्शनचतुरकन्यारत्नपरिपूर्णान् इति । तथात्रैव देशितं मणिरथान् वा ददानः सर्वरत्नजालसञ्छन्नान् आजानेयहस्त्युपेतान् । सवाहनान् । चन्दनरथान् ददानो रत्नचक्ररथ्यप्रयुक्तान् रत्नसिंहासनप्रतिष्ठितान् यावन् नानारत्नछत्रसञ्छन्नव्यूहान् रत्नवितानविततसञ्छन्नान् ध्वजपताकालङ्कृतचतुर्दिक्कान् नानागन्धविधूपित ॥। सारगन्धानुलेपानुलिप्तान् । सर्वपुष्पव्यूहावकीर्णान् कन्याशतसहस्ररत्नसूत्रप्रकर्षितान् अभ्रान्तगमनान् अभ्रान्तसमवाहनप्रयुक्तान् । यावद् अप्रतिकूलमनोज्ञप्रवातगन्धान् सुदुहितृपुत्रवचनोपचारप्रयुक्तान् । विविधगन्धचूर्णसम्भृतकृतोपचारान् इति ॥  
    
पुनर् अत्रैवाह । आत्मानं च सर्वसत्वानां निर्यातयन्न् उपस्थानं वा सर्वबुद्धानाम् उपाददानो राज्यं वा परित्यजन् पटभेदकं वा नगरराजधानीं सर्वालङ्कारभूषितां यथार्हं वा याचनकेषु सर्वपरिवारं परित्यजन् पुत्रदुहितृभार्यां वा ददानो याचनकेभ्यः सर्वगृहं वापसृजन् । यावत् सर्वोपभोगपरिभोगान् वा ददानः । एवं पानदानं रसदानम् अपि बोधिसत्वो ददानो विविधान् कल्याणान् उदारान् विशुद्धान् अविकलांस् तिक्तांल् लवणान् कटकान् कषायान् नानारसाग्रोपेतान् सुस्निग्धान् विविधरसविधिनोपेतान् धातुक्षोभणसमतास्थापनान् चित्तशरीरबलोपस्तम्भनान् प्रीतिप्रसादप्रामोद्यकल्पताजननान् । यावत् सर्वपरोपक्रमप्रतिषेधकान् सर्वव्याधिसमनारोग्यसञ्जननान् । एवं वस्त्रदानं पुष्पदानं गन्धदानं विलेपनदानं माल्यदानं । शयनदानम् आवासदानम् अपाश्रयदानं प्रदीपदानं च । ग्लानप्रत्ययभैषज्यपरिष्कारान् बोधिसत्वो ऽनुप्रयच्छन् यावन् नानाभाजनानि विविधसम्भाराण्य् अन्नेककांस्यपात्रीर् अप्रमेयसम्भारोपचिता हिरण्यसुवर्णरूप्यचूर्णपरिपूर्णास् तानि बुद्धेभ्यो भगवद्भ्यो ददानो ऽचिन्त्यदक्षिणीयाधिमुक्तचेता बोधिसत्वरत्नेभ्यो वा ददानः । कल्याणमित्रसुदुर्लभचित्तोत्पादेन आर्यसङ्घाय वा ददानः । बुद्धशासनोपस्तम्भाय पुद्गलाय वा ददानः । श्रावकप्रत्येकबुद्धेभ्यो वार्यगुणसुप्रसन्नचित्ततया मातापितृभ्यां ददानो । गुरुशुश्रूषोपस्थानचित्ततया आचार्यगुरुदक्षिणीयेभ्यो वा ददानस् तत्र तत्र गुरुसम्भाराववादशिक्षणप्रयुक्तः । अशनवसनं वा कृपणवनीपकयाचनकेभ्यो ददानः । सर्वसत्वाप्रतिहतचक्षुर् मैत्रीपरिभावितचित्ततया । पेयालं ॥  
    
इति हि बोधिसत्वो हस्त्याजानेयान् ददानः सप्ताङ्गसुप्रतिष्ठितान् । षष्टिहायनान् षड्गन्त्रोपेतान् पद्मवर्णान् मुखविशुद्धान् सुवर्णालङ्कारान् हेमजालप्रतिच्छन्नशरीरान् नानारत्नविचित्रालङ्कारजालशुण्डप्रक्षिप्तव्यूहान् सुवर्णकल्याणान् कल्याणचारुदर्शनान् । अक्लान्तयोजनसहस्रगमनोपचारान् अश्वाजानेयान् वा ददानः । सुखवाहनसुखशरीरोपेतान् अनुजवसम्पन्नांश् चतुर्दिग्गमनाहारजवोपेतान् आरोहसम्पन्नान् दिव्यकल्याणचारुसदृशसर्वविभूषणोपेतान् । स तान् ददानः परित्यजन् गौरवेण गुरुजनेभ्यः कल्याणमित्रमातापितृभ्यः कृपणवनीपकयाचनकेभ्यः सर्वजगत्प्रतिग्राहकभ्यो मुक्तचित्तया ददानो । नागृहीतचित्ततयावसृजन् महाकरुणापरिस्फुटेन सन्तानेन महात्यागपरिमाणबोधिसत्वगुनेषु प्रतिपद्यमानो ऽभिजातबोधिसत्वाध्याशयान् परिशोधयमानो यावद् इति हि बोधिसत्व आसनदानं ददानः परित्यजन् राजभद्रासनानि वैडूर्यपादकानि सिंहप्रतिष्ठितानि सुवर्णसूत्ररत्नजालवितानान्य् अन्नेकचीवरस्पर्शोपेतप्रज्ञप्तानि सर्वसारगन्धवासितोपचाराणि विचित्रमणिराजसमुच्छ्रितध्वजान्य् अन्नेकरत्नकोटीनियुतशतसहस्रालङ्कारव्यूहानि हेमजालवितानविततानि सुवर्णकिङ्किणीजालसङ्घटितमनोज्ञनादनिर्घोषशब्दानि महान्त्यासनान्य् अभ्युद्गतो द्विद्धचक्षुर्दशनान्य् एकछत्रमहापृथिव्यनुशासननिषदनाभिषिक्तानि । सर्वराज्यैश्वर्याधिपतेयनियतनिषद्याप्रतिहतचक्रशासनानुशासनसर्वराजाधिपतेये प्रवर्त्तते । एवं यावद् इति हि बोधिसत्वश् छत्राणि ददानः परित्यजन् महारत्नव्यूहप्रतिमण्डितानि रत्नदण्डानि किङ्किणीजालसञ्छन्नानि । रत्नसूत्रकर्णकण्ठावलीविनामितवैडूर्यमणिहाराभिप्रलम्बितानि नन्दीघोषमनोज्ञशब्दोपचाराणि हेमजालाभ्यन्तरविशुद्धछदनानि रत्नशलाकालङ्कारशतसहस्रविततानि रत्नकोषसन्धारितान्य् अगुरुचन्दनान्य् एकसारवरगन्धकोटीनियुतशतसहस्रविधूपितवासितोपचाराणि जाम्बुनदप्रभास्वरशुद्धानि । तादृशानां छत्राणाम् अन्नेककोटीनियुतशतसहस्रालङ्काराणां तदतिरिक्तानि चासङ्ख्येयकोटीनियुतशतसहस्रालङ्काराण्य् अन्नपेक्षचित्तो ददानः परित्यजन्न् अवसृजन्न् अनुप्रयच्छन् सम्मुखीभूतेभ्यो वा सत्वसारेभ्यो निर्वृतानां वा तथागतानां चैत्यालङ्काराय । धर्मपर्येष्टये बोधिसत्वकल्याणमित्रेभ्यो वाभिजातबोधिसत्वधर्मभाणकेभ्यो वा मातापितृभ्यां वा सङ्घरत्ने वा सर्वबुद्धशासने वा यावत् सर्वप्रतिग्राहकेभ्यः स एवं तत्कुशलमूलं परिणामयति ॥  
    
यथा तावत् प्रथमायाम् एव परिणामनायां सर्वकुशलमूलप्रस्तावेषूपदिष्टं । एवं प्रणिधानम् उत्पादयति । कथम् एतानि कुशलमूलानि सर्वजगदुपजीव्यान्य् उपकारिभूतानि भवेयुर् विशुद्धधर्मपर्यवसानानि येन सर्वसत्वानाम् एतैः कुशलमूलैर् नरकापायप्रतिप्रस्रब्धिर् भवति । तैर्यग्योनिकयामलौकिकाद् दुष्खस्कन्धान् निवर्त्तयेयुः । स तानि कुशलमूलानि परिणामयन्न् एवं तत्कुशलमूलं परिणामयति । अनेनाहं कुशलमूलेन सर्वसत्वानां नयनं भवेयं सर्वदुष्खस्कन्धविनिवर्त्तनाय । सर्वसत्वानां त्राणं भवेयं सर्वक्लेशपरिमोचनतया । सर्वसत्वानां शरणं भवेयं सर्वभयारक्षणतया । सर्वसत्वानां गतिर् भवेयं सर्वभूम्यनुगमनतया । सर्वसत्वानां परायणं भवेयम् अत्यन्तयोगक्षेमप्रतिलम्भतया । सर्वसत्वानां आलोको भवेयं वितिमिरज्ञानसन्दर्शनतया । सर्वसत्वानां उल्का भवेयम् अविद्यातमोऽन्धकारविनिवर्त्तनतया । सर्वसत्वानां प्रद्योतो भवेयम् अत्यन्तविशुद्धिप्रतिष्ठापनतया । सर्वसत्वानां नायको भवेयम् अचिन्त्यधर्मनयावतारणतया । सर्वसत्वानां परिणायको भवेयम् अन्नावरणज्ञानस्कन्धोपनयनतया । पेयालं ॥  
    
तच् चाध्याशयतः परिणामयति न वचनमात्रेण । तच् चोदग्रचित्तः परिणामयति । हृष्टचित्तः परिणामयति । प्रसन्नचित्तः परिणामयति । प्रमुदितचित्तः स्निग्धचित्तः परिणामयति । मैत्रचित्तः प्रेमचित्तः अनुग्रहचित्तो हितचित्तः सुखचित्तः परिणामयति । तच् चैवं परिणामयति । इदं मम कुशलमूलं सर्वसत्वानां गतिविशुद्धये संवर्तेत । उपपत्तिविशुद्धये संवर्त्तेत । पुण्यमाहात्म्यविशुद्धये संवर्त्तेत । अन्नभिभूततायां संवर्त्तेत । अपर्यादानतायां संवर्त्तेत । दुरासदचित्ततायां संवर्त्तेत । स्मृत्यप्रमोषतायां संवर्त्तेत । गतिमतिविनिश्चयतायां संवर्त्तेत । बुद्ध्यप्रमाणतायां संवर्त्तेत । कायकर्ममनःकर्मसर्वगुणालङ्कारपरिपूर्यां संवर्त्तेत ॥  
    
अनेन मे कुशलमूलेन ते सर्वसत्वाः सर्वबुद्धान् आरागयेयुर् आरागयित्वा च मा विरागयेयुः । तेषु च बुद्धेषु भगवत्सु प्रसादम् अभेद्यं प्रतिलभेरन् । तेषां च तथागतानाम् अर्हतां सम्यक्सम्बुद्धानाम् अन्तिके धर्मदेशनां शृणुयुः । श्रुत्वा च सर्वा विमतीर् विनिवर्त्तयेयुः । यथाश्रुतं च सन्धारयेयुः । सन्धारयन्तश् च प्रतिपत्त्या सम्पादयेयुः । तांश् च तथागतान् आराधयेयुः । चित्तकर्मण्यतां च प्रतिलभेरन् । अन्नवद्यानि कर्माणि समुदानयेयुः । महत्सु च कुशलमूलेष्व् आत्मानं प्रतिष्ठापयेयुर् अत्यन्तं च दारिद्र्यं विनिवर्त्तयेयुः सप्त धनप्रतिलम्भांश् च परिपूरयेयुः सर्वबुद्धानां चानुशिक्षयेयुः कल्याणेन्द्रियप्रतिलम्भं चाधिगच्छेयुः । उदाराधिमुक्तिसमतां च परिनिष्पादयेयुः । सर्वज्ञज्ञाने चावकाशं प्रतिलभेरन् । अप्रतिहतचक्षुष्मत्तां च सर्वजगत्य् उत्पादयेयुः । लक्षणालङ्कृततां च कायप्रतिपूरिं प्रतिलभेरन् । सर्वगुणालङ्कारं च वाक्यविशुद्धिं परिगृह्णीयुः । संवृतेन्द्रियतां दशबलप्रयुक्तां चित्तकल्यतां समुदानयेयुः । अनिश्चितविहारतां च परिपूरयेयुः । येन च सुखोपधानेन सर्वबुद्धाः समन्वागतास् तत्सुखोपधानप्रतिलब्धाः सर्वसत्वा भवेयुर् इति ॥  
    
यथा षष्ठी परिणामनोक्तेन विधिना परिणामयति । सर्वसत्वा । ज्ञानाहाराद् भवन्तु असङ्गप्रयुक्तचेतसः । आहारप्रज्ञातापिनो ऽन्नध्यवसिताहाराः प्रीतिभक्षानिरामिषाहारा यावत् कामतृष्णाविनिवर्त्तकाः । सर्वसत्वाः धर्मरसमेघप्रवर्षका भवन्तु । अन्नुत्तरधर्मरतिप्रीणितसन्तानाः । सर्वसत्वाः सर्वरसाग्रजिह्वा भवन्तु रसनिमित्ता ग्रहीतारः सर्वबुद्धधर्मचित्तनप्रयुक्ताः अविपन्नयाना अग्रयाना उत्तमयानाः शीघ्रयाना महायानाः । सर्वसत्वा अतृप्तदर्शना भवन्तु बुद्धप्रीतिप्रतिलब्धाः । सर्वसत्वाः सर्वकल्याणमित्रदर्शनानुपहतसन्ताना भवन्तु । सर्वसत्वा अगदभैषज्यराजोपदर्शना भवन्तु । सर्वसत्वाः क्लेशविषविनिवर्त्तकाः । सर्वसत्वा आदित्यमण्डलोद्गतदर्शना भवन्तु सर्वसत्वतमस्तिमिरपटलविधमनत्वात् ॥  
    
एवम् आत्मानम् उपनिधाय स्वभावनानुकूल्येन पठितव्यं । सर्वसत्वानाम् अभिरुचिरदर्शनतायां परिणामयामि । सौमनस्यदर्शनतायां कल्याणदर्शनतायां परिणामयामि । अभिलषितदर्शनतायां प्रहर्षितदर्शनतायां दौर्मनस्यादर्शनतायां बुद्धदर्शनोपेतायां परिणामयामि ॥  
    
सर्वसत्वाः शीलगन्धोपेता भवन्त्व् अन्नाच्छेद्यशीला बोधिसत्वपारमिताशीलाः ॥  
    
सर्वसत्वा दानवासिता भवन्तु सर्वत्यागपरित्यागिनः । सर्वसत्वाः क्शान्तिवासिता भवन्तु अक्षोभ्यचेतनाप्रतिलब्धाः । सर्वसत्वा वीर्यवासिता भवन्तु महावीर्ययानसन्नद्धाः । सर्वसत्वा ध्यानवासिता भवन्तु प्रत्युत्पन्नबुद्धसम्मुखीभावस्थिताः समाधिप्रतिलब्धाः । सर्वसत्वा बोधिसत्वपरिणामनावासिता भवन्तु सर्वसत्वाः सर्वशुक्लधर्मवासिता भवन्तु सर्वाकुशलधर्मप्रहीणाः । सर्वसत्वा दिव्यशयनप्रतिलब्धा भवन्तु महाज्ञानाधिगमाय । सर्वसत्वा आर्यशयनप्रतिलब्धा भवन्तु । निःपृथग्जनबोधिचित्तावासनत्वात् सर्वसत्वाः सुखशयनप्रतिलब्धा भवन्तु । सर्वसंसारावचरदुःखपरिवर्जनत्वात् सर्वसत्वाः क्षेमशयनप्रतिलब्धा भवन्तु धर्मकामस्पर्शोपेताः । सर्वसत्वाः परिशुद्धबुद्धक्षेत्रावभासा भवन्तु गुणवाससुप्रयुक्ता आर्यावासनिकेतोच्चलिताः । अन्नुत्तरसर्वबुद्धावासाविरहिताः । सर्वसत्वा बुद्धोपनिश्चयविहारिणो भवन्तु । सर्वसत्वा अन्नन्तालोका भवन्तु सर्वबुद्धधर्मेषु सर्वसत्वा अप्रतिहतावभासा भवन्तु सर्वधर्मधात्वेकस्फरणाः । सर्वसत्वा आरोग्यशरीरा भवन्तु तथागतकायप्रतिलब्धाः । सर्वसत्वा भैषज्यराजोपमा भवन्तु अत्यन्ताकल्पनधर्माणः । सर्वसत्वा अप्रतिहतभैषज्यस्तम्भोपमा भवन्तु जगच्चिकित्साप्रतिपन्नाः । सर्वसत्वा रोगशल्यनिरुद्धा भवन्तु सर्वज्ञारोग्यप्रतिलब्धाः । सर्वसत्वाः सरव्जगद्भैषज्यकुशला भवन्तु यथाशयभैषज्यप्रयोगसम्प्रयोक्तारः ॥  
    
सर्वसत्त्वेषु सर्वरोगविनिवर्त्तनाय परिणामयामि । सर्वसत्त्वेष्व् अपर्यन्तस्थामबलशरीरतायां परिणामयामि । सर्वसत्वानां चक्रवाडपर्वतानवमर्द्यकायबलोपपत्तये परिणामयामि । सर्वसत्वानां सर्वबलोपस्तम्भनातृप्तायां परिणामयामि ॥  
    
सर्वसत्वा अप्रमाणभाजना भवन्त्व् आकाशधातुविपुलाः स्मृतीन्द्रियोपेताः सर्वलौकिकलोकोत्तरभाषसङ्ग्रहणाद् ग्रहणस्मृत्यसम्प्रमूढाः । सर्वसत्वाः कल्याणविशुद्धिभावना भवन्तु । अतीतानागतप्रत्युत्पन्नसर्वबुद्धबोध्यभेदप्रसादग्राहिणः । सर्वसत्वा कामङ्गमा भवन्तु सर्वत्रगामिनीबुद्धभूमिप्रतिलब्धाः । सर्वसत्वाः सर्वसत्त्वेष्व् अप्रतिहतचित्ता भवन्तु । सर्वसत्वा अन्नाभोगसर्वबुद्धक्षेत्रपरिस्फुटगमना भवन्तु । एकचित्तक्षणसर्वधर्मविक्रमाः । सर्वसत्वाः श्रान्ताक्लान्तसर्वलोकधातुगमना भवन्तु । अविश्राम्यमानमनोमयकायप्रतिलब्धाः । सर्वसत्वाः सुखगमनमुक्ता भवन्तु सर्वबोधिसत्वचर्यानुप्रवेशिनः । अनेन कुशलमूलेन सर्वसत्वाः कल्याणमित्रात्यागचित्तानुत्सृष्टा भवन्तु कृतज्ञाः कृतानुपालनतया । सर्वसत्वाः कल्याणमित्रैः सहैकार्था भवन्तु सभागकुशलमूलसङ्ग्रहणतया । सर्वसत्वाः कल्याणाशया भवन्तु कल्याणमित्रसंवसनसम्पदविहारानुधन्वनतया । सर्वसत्वाः कल्याणमित्रकुशलमूलकर्मविपाकविशुद्धा भवन्त्व् एकप्रणिधानाः । सर्वसत्वा महायानाभिरक्ताः सम्प्रस्थिता भवन्त्व् अविष्कम्भितयानसर्वज्ञतापर्यवसानाः । सर्वसत्वाः प्रच्छादितकुशलमूला भवन्तु सर्वबुद्धावस्थागोपनप्रतिलब्धाः । सर्वसत्वा गुणज्ञानाभिच्छादिता भवन्तु सर्वलोकोपक्लेशव्यपवृत्ताः । सर्वसत्वा अच्छिन्नाविक्षिप्तशुक्लधर्माणो भवन्त्व् अविपन्नबुद्धधर्मप्रवाहाः । सर्वसत्वाश् छत्रभूता भवन्तु दशबलवितानान्विताः । सर्वसत्वा अत्यन्तबोध्यासनप्रतिलब्धा भवन्तु । सर्वसत्वा बुद्धविक्रान्तिसिंहासनप्रतिलब्धा भवन्तु सर्वजगदवलोकनीया इति ॥  
    
आर्यगगनगञ्जसूत्रे ऽप्य् आह । मा भूत् तन् मम कुशलमूलं धर्मज्ञानकौशल्यं वा यन् न सर्वसत्त्वोपजीव्यं स्याद् इति ॥  
    
अतीतानागतशुभोत्सर्गस् त्व् आर्याक्षयमतिसूत्रे ऽभिहितः । कुशलानां च चित्तचैतसिकानानाम् अनुस्मृतिर् अनुस्मृत्य च बोधिपरिणामना । इदम् अतीतकौशल्यं । यो ऽन्नागतानां कुशलमूलानां निध्यप्तिबोधेर् आमुखीकर्मसमन्वाहारः । ये मे उत्पत्स्यन्ते कुशलाश् चित्तोत्पादास् तान् अन्नुत्तरायां सम्यक्सम्बोधौ परिणामिष्यामीति इदम् अन्नागतकौशल्यं ॥  
    
तद् एवं चैतसिकेनाभ्यासेन सर्वत्यागाधिमुक्तिं परिपूर्ये त्यागचित्तवेगापन्नेन कायप्रयोगेणोत्सृष्टसर्वपरिग्रहः । सर्वपरिग्रहमूलाद् भवदुष्खाद् विमुक्तो मुक्त इत्य् उच्यते । अन्नुत्तरांश् चाप्रमेयासङ्ख्येयान् कल्पान् नानाकारानन्तान् लौकिकलोकोत्तरान् सुखसम्पत्प्रवर्षान् अनुभवति । तेन चात्मभावादिना [दोउब्त्फ़ुल्] वडिषामिषेनेव स्वयम् अन्नभिगतोपभोगेनाप्य् आकृष्य परान् अपि तारयति ॥  
    
अत एवोक्तं रत्नमेघे । दानं हि बोधिसत्वस्य बोधिर् इति ॥  
    
शिक्षासमुच्चये दानपारमिता प्रथमः परिच्छेदः ॥
