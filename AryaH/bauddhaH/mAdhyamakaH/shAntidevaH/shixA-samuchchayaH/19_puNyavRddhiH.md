+++
title = "१९ पुण्यवृद्धिः"

+++
    
नवदशः परिच्छेदः ॥  
    
अन्यो ऽपि पुण्यवृद्धये हेतुः कार्यः । यो ऽयं सर्वावस्थासु सत्वार्थः ॥  
    
यथा कथितं चार्यरत्नमेघे । स तथागतचैत्ये वा तथागतविग्रहे वा पुष्पं वा धूपं वा गन्धं वा ददत् सर्वसत्वानां दौःशील्यदौर्गन्ध्यमलापनयनाय तथागतशीलप्रतिलम्भाय च परिणामयति । स सन्मार्जनोपलेपनं कुर्वन् सर्वसत्वानाम् अप्रासादिकेर्यापथविगमाय । प्रासादिकेर्यापथसम्पदे च परिणामयति । स पुष्पच्छत्रम् आरोपयन् सर्वसत्वानां सर्वक्लेशपरिदाहविगमाय परिणामयति । स विहारं प्रविशन्न् एवं चित्तम् उत्पादयति । सर्वसत्वान् निर्वाणपुरं प्रवेशयेयं । स निष्क्रमन्न् एवं चित्तम् उत्पादयति । सर्वसत्वान् संसारचारकान् निष्क्रामयेयं । स लभनद्वारम् उद्घाटयन्न् एवं चित्तम् उत्पादयति । सर्वसत्वानां लोकोत्तरेण ज्ञानेन निर्वाणसुगतिद्वारम् उद्घाटयेयं । स पिथद् एवं चित्तम् उत्पादयति । सर्वसत्वानां सर्वापायद्वाराणि पिदध्यां । स निषीदन्न् एवं चित्तम् उत्पादयति । सर्वसत्वान् बोधिमण्डे निषादयेयं । स दक्षिणेन पार्श्वेन शय्यां कल्पयन्न् एवं चित्तम् उत्पादयति । सर्वसत्वान् एव परिनिर्वापयेयं । स ततो व्युत्तिष्ठन्न् एवं चित्तम् उत्पादयति । सर्वसत्वान् व्युत्थापयेयं सर्वक्लेशपर्युत्थानेभ्यः । स शरीरगत्या गच्छन्न् एवं चित्तम् उत्पादयति । सर्वसत्वा महापुरुषगत्या गच्छन्तु । स तत्रोपविष्टए एवं चित्तम् उत्पादयति । सर्वसत्वा निःशल्यक्रिया यद् उत रागद्वेषमोहेभ्यः । स शौचं कुर्वन्न् एवं चित्तम् उत्पादयति । सर्वसत्वानां क्लेशमलात् प्रक्षालयेयं ।स हस्तौ प्रक्षालयन्न् एवं चित्तम् उत्पादयति । सर्वसत्वानां सर्वक्लेशवासनाम् अपनयेयं ।स पादौ प्रक्षालयन्न् एवं चित्तम् उत्पादयति सर्वसत्वानाम् अन्नेकप्रकाराणि क्लेशरजांस्य् अपनयेयं ।मुखं प्रक्षालयन्न् एवं चित्तम् उत्पादयति । सर्वसत्वानां सर्वधर्ममुखानि परिशोधयेयं । स दन्तकाष्ठं भक्षयन्न् एवं चित्तम् उत्पादयति । सर्वसत्वानां नानाविधान् क्लेशमलान् अपनयेयं । सर्वां कायावस्थां सर्वसत्वहितसुखाय परिणामयति । तथागतचैत्यं वन्दमान एवं चित्तम् उत्पादयति । सर्वसत्वा वन्दनीया भवन्तु सदेवकस्य लोकस्येति ॥  
    
अथवा यथार्यप्रज्ञापारमितायां । पुनर् अपरं शारिपुत्र व्याडकान्तारमध्यगतेन बोधिसत्वेन महासत्वेन नोत्त्रसितव्यं न सन्त्रसितव्यम् न सन्त्रासम् आपत्तव्यम् । तत् कस्माद् धेतोः । तथा हि तेन सर्वं परित्यक्तं सर्वसत्वानाम् अर्थाय । तेनैवं चित्तम् उत्पादयितव्यम् ।सचेन् मां व्याडा भक्षयेयुस् तेभ्य एव तद् दानं दत्तं भवतु । मम च दानपारमितापरिपूरिर् भविष्यति । अभ्यासन्ना च भविष्यति । तथा च करिष्यामि यथा मे ऽन्नुत्तरां सम्यक्सम्बोधिम् अभिसम्बुद्धस्य सतस् तत्र बुद्धक्षेत्रे तिर्यग्योनिगताः सत्वाः सर्वेण सर्वं न भविष्यन्ति न प्रज्ञास्यन्ते ॥  
    
चोरकान्तारमध्यगतेन शारिपुत्र बोधिसत्वेन महासत्वेन नोत्त्रसितव्यं न सन्त्रसितव्यं न सन्त्रासम् आपत्तव्यं ।तत् कस्माद् धेतोः । सर्वस्वपरित्यागकुशला हि ते बोधिसत्वा महासत्वा उत्सृष्टकायेनापि च बोधिसत्वेन भवितव्यं परित्यक्तपरिष्कारोपकरणेन च । तेनैवं चित्तम् उत्पादयितव्यं ।ते चेन् मे सत्वाः परिष्कारोपकरणानि हरन्ति तेभ्य एवैतद् दानं दत्तं भवतु । सचेन् मां केचिज् जीविताद् व्यपरोपयेयुः तत्र मया न द्वेषो न क्रोध उत्पादयितव्यः । तेषाम् अपि मया न कायेन न वचसा न मनसापराद्धव्यं । एवं च मे तस्मिन् समये दानपारमिता च शीलपारमिता च क्षान्तिपारमिता च परिपूरिं गमिष्यति । अन्नुत्तरा च मे सम्यक्सम्बोधिर् अभ्यासन्ना भविष्यति । तथा च करिष्यामि तथा प्रतिपत्स्ये यथा मे ऽन्नुत्तरां सम्यक्सम्बोधिम् अभिसम्बुद्धस्य सतस् तत्र बुद्धक्षेत्रे । एते चान्ये च दोषाः सर्वेण सर्वं सर्वथा सर्वं न भविष्यन्ति न प्रज्ञास्यन्ते ॥  
    
पानीयकान्तारमध्यगतेन शारिपुत्र बोधिसत्वेन महासत्वेन नोत्त्रसितव्यं न सन्त्रसितव्यं न सन्त्रासम् आपत्तव्यं ।तत् कस्माद् धेतोः । असन्त्रस्तधर्माणो हि बोधिसत्वा महासत्वा भवन्ति । एवं चानेन चित्तम् उत्पादयितव्यं । सर्वसत्वानां मया सर्वतृष्णच्छेदाय शिक्षितव्यं । न बोधिसत्वेन महासत्वेन सन्त्रासम् आपत्तव्यं ।सचेद् अहं तृष्णया कालं करिष्यामि । अपि तु खलु पुनः सत्वानाम् अन्तिके महाकरुणाचित्तम् उत्पादयिष्यामि । अहो वताल्पपुण्या अमी सत्वा यद् एतेषां लोके एवंरूपाणि पानीयकान्ताराणि प्रज्ञायन्ते । तथा पुनर् अहं करिष्यामि तथा प्रतिपत्स्ये यथा मे ऽन्नुत्तरां सम्यक्सम्बोधिम् अभिसम्बुद्धस्य सतस् तत्र बुद्धक्षेत्रे सर्वेण सर्वं सर्वथा सर्वं पानीयकान्ताराणि न प्रज्ञास्यन्ते । तथा च सर्वसत्वान् पुण्यैः संयोजयिष्यामि यथाष्टाङ्गोपेतपानीयलाभिनो भविष्यन्ति । तथा दृढं वीर्यम् आरप्स्ये सर्वसत्वानां कृतशो यथा वीर्यपारमिता तस्मिन् समये परिपूरिं गमिष्यन्ति ॥  
    
पुनर् अपरं शारिपुत्र बुभुक्षाकान्तारमध्यगतेन बोधिसत्वेन महासत्वेन नोत्त्रसितव्यं न सन्त्रसितव्यं न सन्त्रासम् आपत्तव्यं । एवं चानेन सन्नाहः सन्नद्धव्यः । तथा दृढं वीर्यम् आरप्स्ये तथा च स्वं बुद्धक्षेत्रं परिशोधयिष्यामि यथा मे ऽन्नुत्तरां सम्यक्सम्बोधिम् अभिसम्बुद्धस्य सतस् तत्र बुद्धक्षेत्रे सर्वेण सर्वं सर्वथा सर्वं एवंरूपाणि बुभुक्षाकान्ताराणि न भविष्यन्ति न प्रज्ञास्यन्ते । सुखिता एव ते सत्वा भविष्यन्ति सुखसमङ्गिनः । सर्वसुखसमर्पितास् तथा च करिष्यामि यथा तेषां सत्वानां यो य एवाभिप्रायो भविष्यति यद् यद् एवाकाङ्क्षिष्यन्ति मनसा तत् तद् एव प्रादुर्भविष्यति । तद् यथापि नाम देवानां त्रायस्त्रिंशानां मनसा सर्वं प्रादुर्भवति मनसा सर्वम् उत्पद्यते । तथा दृढं वीर्यम् आरप्स्ये यथा तेषां सत्वानां धार्मिका अभिप्रायाः परिपूरिं गमिष्यन्ति । अवैकल्यं च जीवितपरिष्कारैः सर्वसत्वानां भविष्यति सर्वेषां सर्वतः सर्वदेति ॥  
    
एवम् अयं ॥। सर्वावस्थासु सत्वार्थः ॥। पुण्यवृर्धिहेतुः । विस्तरतस् त्व् आर्यगोचरपरिशुद्धिसूत्रे द्रष्टव्यः ॥  
    
किं च । ॥। धर्मदानं निरामिषं । पुण्यवृद्धिनिमित्तं भवति ॥  
    
यथोक्तम् आर्याध्याशयसञ्चोदनसूत्रे । विंशतिर् इमे मैत्रेयानुशंसा निरामिषदाने । यो लाभसत्कारम् अप्रतिकाङ्क्षन् धर्मदानं ददामि । कतमे विंशतिः । यद् उत । स्मृतिमांश् च भवति मतिमांश् च भवति बुद्धिमांश् च भवति गतिमांश् च भवति धृतिमांश् च भवति प्रज्ञावांश् च भवति । लोकोत्तरां च प्रज्ञाम् अनुविध्यति । अल्परागो भवति । अल्पद्वेषो ऽल्पमोहः । मारश् चास्यावतारं न लभते । बुद्धैर् भगवद्भिः समन्वाह्रियते । अमनुष्याश् चैनं रक्षन्ति । देवाश् चास्यौजः काये प्रक्स्।इपन्ति । अमित्राश् चास्यावतारं न लभन्ते । मित्राणि चास्याभेद्यानि भवन्ति । आदेयवचनश् च भवति । वैशारद्यांश् च प्रतिलभते । सौमनस्यबहुलश् च भवति विद्वत्प्रशस्तश् च । अनुस्मरणीयं चास्य तद् धर्मदानं भवति । इमे मैत्रेय विंशतिर् अनुशंसा इति ॥  
    
आर्यप्रज्ञापारमितायां त्व् आह । सचेत् त्वम् आनन्द श्रावकयानिकानां पुद्गलानां श्रावकभूमौ धर्मं देशेयः । तस्यां च धर्मदेशनायां ये त्रिसाहस्रमहासाहस्रे लोकधातौ सत्वास् ते सर्वे ऽर्हत्वं साक्षात् कुर्युस् तद् अद्यापि त्वया मे श्रावकेण श्रावककृत्यं न कृतं स्यात् । सचेत् पुनः त्वम् आनन्द बोधिसत्वस्य महासत्वस्यैकम् अपि प्रज्ञापारमिताप्रतिसंयुक्तं पदं देशयेः प्रकाशयेर् एवम् अहं त्वया श्रावकेणाराधितः स्यां । तया च पूर्विकया धर्मदेशनया ये त्रिसाहस्रमहासाहस्रे लोकधातौ सत्वास् ते सर्वे ऽर्हत्वं प्राप्नुयुस् तेषां चार्हतां यद् दानमयं पुण्यक्रियावस्तु शीलमयं पुण्यक्रियावस्तु भावनामयं पुण्यक्रियावस्तु । तत् किं मन्यसे आनन्दापि तु स बहु पुण्यस्कन्धः । आह । बहु भगवन् बहु सुगत । भगवान् आह । अतः स आनन्द श्रावकयानिकपुद्गलो बहुतरं पुण्यस्कन्धं प्रसवति यो बोधिसत्वानां महासत्वानां प्रज्ञापारमिताप्रतिसंयुक्तं धर्मं देशयति । अतो ऽप्य् आनन्द बहुतरं पुण्यस्कन्धं प्रसवति यो बोधिसत्वो महासत्वो ऽपरस्य बोधिसत्वस्य प्रज्ञापारमिताप्रतिसंयुक्तं धर्मं देशयति । अन्तश एकदिवसम् अपि । तिष्ठत्व् आनन्द एकदिवसः । अन्तशः प्राग्भक्तम् अपि । तिष्ठत्व् आनन्द प्राग्भक्तं । अन्तश एकनालिकाम् अपि । यावद् अन्तश एकक्षणसन्निपातम् अपि । पेयालं ॥  
    
इदम् आनन्द तस्य बोधिसत्वस्य महासत्वस्य धर्मदानं सर्वश्रावकयानिकानाम् अपि सर्वप्रत्येकबुद्धयानिकानां च पुद्गलानां कुशलमूलम् अभिभवति । एवं कुशलमूलसमन्वागतो बोधिसत्वो महासत्वः । एवं कुशलमूलं समन्वाहरन्न् अस्थानम् आनन्दान्नवकाशो यत् स बोधिसत्वो महासत्वो विवर्तेतान्नुत्तरायाः सम्यक्सम्बोधेः । नैतत् स्थानं विद्यतए इति ॥  
    
 कथं धर्मदानं दातव्यं । यथार्यसद्धर्मपुण्डरीके ऽभिहितं । कालेन चो चिन्तयमानु पण्डितः प्रविश्य लयनं तथ घट्टयित्वा । विपश्य धर्मं इमि सर्व योनिशो उत्थाय देशेत अलीनचित्तः ॥  
    
सुखस्थितो भोति सदा विचक्षणो सुखं निषण्णस् तथ धर्म भासते । उदारप्रज्ञप्त करित्व आसनं चौक्षे मनोज्ञे पृथिवीप्रदेशे ॥  
    
चौक्षं च सो चीवर प्रावरित्वा सुरक्तरङ्गं च प्रसन्नरङ्गैः । आसेवकं कृष्ण तथा ददित्वा महाप्रमाणं च निवासयित्वा ॥  
    
सपादपीठस्मि निषद्य आसने विचित्रदुष्येहि सुसंस्तृतस्मिन् । सुधौतपादश् च उपारुहित्वा स्निग्धेन शीर्षेण मुखेन चापि ॥  
    
धर्मासने तत्र निषीदियानः एकाग्र सत्वेषु समं विपश्यन् । उपसंहरेच् चित्रकथा बहूश् च भिक्षूनश् चो भिक्षुनिकास् तथैव ॥  
    
किलासिताश् चापि विवर्जयीत न चापि उत्पादयि खेदसञ्ज्ञां । अरतिं च सर्वां विजहीत पण्डितः मैत्रीबलं पर्षदि भावयेच् च ॥  
    
भाषेच् च रात्रिन्दिवम् अग्रधर्मान् दृष्टान्तकोटीनियुतैः स पण्डितः । संहर्षयेत् तां च तथैव तोषयेत् न चापि किञ्चित् तत्र जातु प्रार्थयेत् ॥  
    
खाद्यं च भोज्यं च तथान्नपानं वस्त्राणि शय्यासनचीवराणि । गिलानभैषज्य न चिन्तयेत् सः न विज्ञपेत् पर्षदि किञ्चिद् अन्यत् ॥  
    
अन्यत्र चिन्तेय सदा विचक्षणः भवेय बुद्धो ऽहम् इमे च सत्वा । एतच् च मे सर्वसुखोपधानं यं धर्म श्रावेमि हिताय लोके ॥  
    
अत्रैवाह ॥  
    
न कस्यचिद् अन्तशो धर्मप्रेम्णाप्य् अधिकतरम् अनुग्रहं करोति ॥  
    
आर्यचन्द्रप्रदीपसूत्रे ऽप्य् आह । अध्येषयेयुर् यदि त्वां ते धर्मदानस्य कारणात् । प्रथमं वाच भाषेया नाहं वैतुल्यशिक्षितः ॥  
    
एवं त्वं वाच भाषेया युष्मे वा विज्ञपण्डिताः । कथं महात्मनां शक्यं पुरतो भाषितुं मया ॥  
    
सहसैषां न जल्पेत तुलयित्वा तु भाजनं । यदि भाजनं विजानीयाः अन्नधीष्टो ऽपि देशयेः ॥  
    
यदि दुःशीलान् पश्येसि परिषायां बहून् स्थितान् । संलेखं मा प्रभाषे त्वं वर्णं दानस्य कीर्तयेः ॥  
    
भवेयुर् यदि चाल्पेच्छाः शुद्धाः शीले प्रतिष्ठिताः । मैत्रं चित्तं जनित्वा त्वं कुर्याः संलेखिकीं कथाम् ॥  
    
परीत्ता यदि पापेच्छाः शीलवन्तो ऽत्र विस्तराः । लब्धपक्षस् तदा भूत्वा वर्णं शीलस्य कीर्तयेः । इति ॥  
    
उक्तं चार्यसागरमतिसूत्रे । तद् यथा । समे । समवति । शमितशत्रु । अङ्कुरे । मङ्कुरे । मारजिते । कराडे । केयूरे । ओघवति । ओहोकयति । विशठनिर्मले । मलापनये । ओखरे । खरोग्रसे । ग्रसने । हेमुखी । पराङ्मुखी । आमुखी । शमितानि सर्वग्रहबन्धनानि । निगृहीताः सर्वपरप्रवादिनः । विमुक्ता मारपाशाः । स्थापिता बुद्धमुद्राः समुद्घातिताः सर्वमाराः । अचलितपदपरिशुद्ध्या विगच्छन्ति सर्वमारकर्माणि ॥  
    
इमानि सागरमते मन्त्रपदानि धर्मभाणकेन सुप्रवृत्तानि कृत्वा धर्मासनकेन सुप्रवृत्तानि कृत्वा धर्मासननिषण्णेन सर्वां पर्षदं बोध्याकाराभिनिर्हृतया मैत्र्या स्फरित्वा । आत्मनि वैद्यसञ्ज्ञाम् उत्पाद्य धर्मे भैषज्यसञ्ज्ञां धर्मश्रवणिकेष्व् आतुरसञ्ज्ञां तथागते सत्पुरुषसञ्ज्ञां धर्मनेत्र्यां चिरस्थितिकसञ्ज्ञाम् उत्पाद्येमानि मन्त्रपदान्य् आमुखीकृत्य धर्मसङ्कथा करणीया । तस्य समन्ताद् यो जनशते न मारो न मारकायिका वा देवता उपसङ्क्रमयिष्यन्ति विचक्षुःकरणे । ये ऽप्य् एनम् उपसङ्क्रमिष्यन्ति ते ऽप्य् अस्य न शक्ष्यन्त्य् अन्तरायं कर्तुम् इति ॥  
    
अत्रैवाह । धर्मभाणकेन चौक्षेण शुचिसमुदाचारेण सुस्नातेन शुचिनिवासितेन भवितव्यम् इति ॥  
    
एवं धर्मदानं ॥  
    
बोधिचित्तं च पुण्यस्य वृद्धिहेतुः समासतः ॥  
    
यथोक्तम् आर्यरत्नकरण्डकसूत्रे । तद् यथापि नाम मञ्जुश्रीर् नानागन्धवृक्षाश् च चतुर्धातुसङ्गृहीता विवर्धन्ते । एवम् एव मञ्जुश्रीर् नानासम्भारोपचितं बोधिसत्वस्य कुशलमूलं । बोधिचित्तसङ्गृहीतं सर्वज्ञतापरिणामितं विवर्धतए । इति ॥  
    
एषादिका आदिकर्मिकाणां सहसा बोधिसत्वशिक्षा स्मरणार्थम् उपदर्शिता । विस्तरतस् तु बुद्धविषय एव ॥  
    
अत्र चास्या यथोक्तायाः शिक्षायाः । सिद्धिः सम्यक्प्रहाणानाम् अप्रमादावियोजनात् । स्मृत्याथ सम्प्रजन्येन योनिशश् चिन्तनेन च ॥  
    
तत्रान्नुत्पन्नानां पापकानाम् अकुशलानां धर्माणाम् अन्नुत्पादायैव छन्दं जनयति व्यायच्छति वीर्यम् आरभते चित्तं प्रगृह्णाति सम्यक्प्रणिदधातीत्य् अनेन रक्षा ॥  
    
उत्पन्नानां च प्रहाणाय छन्दं जनयतीत्य् अनेन शुद्धिः । अन्नुत्पन्नानां कुशलानां धर्माणाम् उत्पादाय छन्दं जनयति । यावद् उत्पन्नानां च स्थितये भूयोभावाय छन्दं जनयतीत्य् आदि । अनेन वृद्धिः । एतानि च नित्यम् अप्रमादाधिष्ठितानि कार्याणि सर्वकुशलमूलानां तन्मूलत्वात् ॥  
    
यथोक्तम् आर्यचन्द्रप्रदीपसूत्रे । यावन्त धर्माः कुशलाः प्रकीर्तिताः शीलश्रुतं त्यागु तथैव क्षान्तिः । सर्वेषु मूलं ह्य् अयम् अप्रमादो निधानलम्भः सुगतेन देशित । इति ॥  
    
को ऽयम् अप्रमादो नाम । इष्टविघातानिष्टागमशङ्कापूर्वकं प्रतिकारतात्पर्यं । तद् यथा तीव्रकोपप्रसादस्य राज्ञो भैषज्यतैलपरिपूर्णभाजनं गृहीत्वा पिच्छिलसङ्क्रमेण भृत्यस्य गच्छतः ॥  
    
उक्तं ह्य् आर्यतथागतगुह्यसूत्रे ।तत्र कतमो ऽप्रमादो ।यद् इन्द्रियसंवरः । स चक्षुषा रूपाणि दृष्ट्वा न निमित्तग्राही भवति । नानुव्यञ्जनग्राही । एवं यावन् मनसा धर्मान् विज्ञाय न निमित्तग्राही भवति । नानुव्यञ्जनग्राही । सर्वधर्मेष्व् आस्वादं चादीनवं च निःशरणं च यथाभूतं प्रजानाति । अयम् उच्यते ऽप्रमादः ॥  
    
पुनर् अपरम् अप्रमादो यत् स्वचित्तस्य दमनं परचित्तस्यारक्षा क्लेशरतेर् अपरिकर्मणा धर्मरतेर् अनुवर्तनं यावद् अयम् उच्यते ऽप्रमादः । यस्य गुह्यकाधिपते श्रद्धा चाप्रमादश् च तस्यानुलोमिकेन वीर्येण कार्यं । येन तान् अप्रमादकारणान् श्रद्धाकारणांश् च धर्मान् समुदानयति । यस्य गुह्यकाधिपते श्रद्धा चाप्रमादश् च वीर्यं च तेन स्मृतिसम्प्रजन्ये योगः करणीयः । येन स्मृतिसम्प्रजन्येन सर्वान् बोधिपक्षान् धर्मान् न विप्रणाशयति । यस्य गुह्यकाधिपते श्रद्धा चाप्रमादश् च वीर्यं च स्मृतिसम्प्रजन्यं च तेन योनिशः प्रयोगे योगः करणीयः । योनिशः प्रयुक्तो हि गुह्यकाधिपते बोधिसत्वो यद् अस्ति तद् अस्तीति प्रजानाति । यन् नास्ति तन् नास्तीति प्रजानाति । यावद् अस्ति संवृत्या चक्षुर् इत्य् आदि ॥  
    
तथात्रैवाह । सदाप्रमादो ह्य् अमृतस्य मूलं सत्वार्थयुक्तस्य च बोधिचित्तं । यद् योनिशश् चैव विवेकचित्तम् अपरिग्रहः सर्वसुखस्य मूलम् इति ॥  
    
आह च । परात्मसमताभ्यासाद् बोधिचित्तं दृढीभवेत् । आपेक्षिकं परात्मत्वं पारावारं यथामृषा ॥  
    
तत्कूलं न स्वतः पारं किम् अपेक्ष्यास्त्व् अपारता । आत्मत्वं न स्वतः सिद्धं किम् अपेक्ष्य परो भवेत् ॥  
    
तद्दुष्खेन न मे बाधेत्य् अतो यदि न रक्षसि । नागामिकायदुष्खात् ते बाधा तत् केन रक्षसि ॥  
    
अहम् एव तदापीति मिथ्येयं परिकल्पना । अन्य एव मृतो यस्माद् अन्यस् तत्र प्रजायते ॥  
    
अन्यश् चेज् जायते तत्र किं पुण्येन प्रयोजनं । यूनः किं वृद्धकायस्य सुखाय धनसञ्चयैः ॥  
    
मृते गर्भगते तावद् अन्यो बालः प्रजायते । मृते बाल्ये कुमारत्वं तन्नाशायागतो युवा ॥  
    
तन्नाशाच् चागतो वृद्धः । एकः कायः कथं मतः । एवं प्रतिक्षणं चान्यः कायः केशनखादिवत् ॥  
    
अथ बाल्यापरित्यागाद् बालो याति कुमारतां । कायस्वभावो वक्तव्यो यो ऽवस्थारहितः स्थितः । कायश् चेत् प्रतिमाकारः पेसीभस्मसु नास्ति सः ॥  
    
सूक्ष्मभावेन चेत् तत्र स्थौल्यं त्यक्त्वा व्यवस्थितः । अनिर्देश्यः स्वतः प्राप्तः । काय इत्य् उच्यते न सः ॥  
    
तत्र चिन्तैव मे नास्ति दृश्यकायस् तु नाशवान् । अवस्थाभिश् च सम्बन्धः संवृत्या चैव दृश्यते ॥  
    
आगमाच् च तद् अस्तित्वं युक्त्यागमनिवारितम् । न गुणव्यतिरेकेण प्रधानं विद्यते यतः ॥  
    
न च त्रीणि प्रधानानि तथा सत्ता गुणा अपि । प्रत्येकं त्र्यात्मकास् ते ऽपि शेषं नैकविधं जगत् ॥  
    
अचेतनं च वस्त्रादि तत्सुखाद्यात्मकं कथम् । सुखादेर् न पट्टोत्पत्तिः पट्टादेस् तु सुखादयः । पट्टादीनाम् अहेतुत्वाद् अभावस् तत्सुखं कुतः ॥  
    
तस्माद् आगमयुक्तिभ्यां अनित्यं सर्वसंस्कृतं ।तद् धेतुफलसम्बन्धः प्रत्यक्षत्वान् न साध्यते ॥  
    
स्वसन्ताने च दृष्टो ऽसौ नित्येषु च कथं यथा । परम् अणुस् [दोउब्त्फ़ुल्] तु नैको ऽस्ति दिग्भेदानुपपत्तितः ॥  
    
दीपतैलं क्षयं याति क्षीयमानं न लक्ष्यते । एवं भावा न लक्ष्यन्ते क्षीयमानाः प्रतिक्षणं ॥  
    
सन्तानः समुदायश् च पङ्क्तिसेनादिवन् मृषा । तत्राभ्यासाद् अहङ्कारः परस्मिन् किं न जायते ॥  
    
तस्माद् एवं जगत् ज्ञेयं यथायतनसञ्चयः । अप्राप्तम् एव तद् दुष्खं प्रतिकार्यं परात्मनोः ॥  
    
अयुक्तम् अपि चेद् एतत् स्वात्मन्य् अस्तीतरत्र न । यद् अयुक्तं निवर्त्यं तत् स्वम् अन्यद् वा यथाबलं ॥  
    
कृपया बहु दुष्खं चेत् कस्माद् उत्पाद्यते बलात् । जगद्दुष्खं निरूप्येदं कृपादुष्खं कथं बहु ॥  
    
एवं भावितसन्तानाः परदुष्खसमप्रियाः । अवीचीम् अवगाहन्ते हंसाः पद्मवनं यथा ॥  
    
सत्वेषु मुच्यमानेषु ये ते प्रामोद्यसागराः । तैर् एव ननु पर्याप्तं मोक्षेणाप्य् अरसेन किम् ॥  
    
एवं परार्थं कृत्वापि न मदो न च विस्मयः । न विपाकफलाकाङ्क्षा परार्थैकान्ततृष्णया [दोउब्त्फ़ुल्] ॥  
    
दशदिक्सत्वसम्पत्तिर् आत्मीयास्य न संशयः । नास्त्य् एर्ष्यावकाशो ऽपि परसौख्ये स्वसञ्ज्ञया ॥  
    
परेषाम् आत्मनो वापि सामान्या पापदेशना । पुण्यानुमोदना चैवं बुद्धाध्येषणयाचनं ॥  
    
परिणामनम् अप्य् एवं निर्विशेषं प्रवर्तते । पुण्यं प्रवर्तते तस्माद् अन्नन्तं सत्वधातुवत् ॥  
    
अयं स मार्गप्रवरः क्षेमानन्तसुखोत्सवः । बोधिसत्वमहासार्थ कलिलप्रीतिवर्धनः ॥  
    
पाल्यमानश् च सततं वज्रपाण्यातियान्त्रिकैः । मारगुल्मिकसन्त्रासजननैर् बुद्धकिङ्करैः ॥  
    
सम्बुद्धराजतनया बोधिचित्तरथस्थिताः । वहन्ते तेन मार्गेण स्तूयमानाः सुरादिभिः ॥  
    
तस्माद् आत्मत्वम् आरोप्य सत्वेष्व् अभ्यासयोगतः । परात्मदुष्खशान्त्यर्थम् आत्मादीन् सर्वथोत्सृजेत् ॥  
    
तृष्णा परिग्रहो यस्य तस्य दुष्खं न शाम्यति । परिणामविनाशित्वात् स दुष्खजनको यतः ॥  
    
लोके दुष्खाग्नितप्ते च का रतिः सुसुखे भवेत् । समन्ताद् दह्यमानस्य नखादाहे ऽपि किं सुखम् ॥  
    
आत्मतृष्णा च सर्वेषां दुष्खाणां मूलम् उत्तमं । तस्मान् निहन्मि ताम् एव सत्वेभ्यः स्वार्थम् उत्सृजन् ॥  
    
तद् अग्रदूती ज्ञातेच्छा जेतव्या सर्वयत्नतः । आत्मतत्वस्मृतिं कृत्वा प्रतीत्योत्पादचिन्तया ॥  
    
यद् भयान् नोत्सृजाम्य् एतत् तद् एवाददतो भयं । प्रतिक्षणं हि यात्य् एव कायश् चित्तं च मे यतः ॥  
    
यदि नित्याप्य् अनित्येन निर्मला मलवाहिना । बोधिः कायेन लभ्येत ननु लब्धा मयैव सा ॥  
    
एवम् आत्मानम् उत्सृज्य सर्वसत्वार्थम् आचरेत् । भैषज्यप्रतिमाकल्पो लोकधर्मेष्व् अचिन्तकः ॥  
    
सर्वसत्वार्थमन्त्रित्वे स्वप्रज्ञां विनियोजयेत् । युक्त्या संरक्ष्य तु द्रव्यं सत्वेषु वोपयोजयेत् ॥  
    
स्वकाये परकाये वा यद् दुष्खं नेह दुष्खकृत् । सत्वानां भोगविघ्नत्वात् क्लेशाः शोध्याः प्रयत्नतः । लोकोपजीव्यात् सत्तीर्थाद् [दोउब्त्फ़ुल्] भुजङ्गकुणपा इव ॥  
    
पुण्यक्षेत्रम् इदं शुद्धं सम्पत्सस्यमहाफलं । सुखदुर्भिक्षसन्तप्तं जगत् सन्तर्पयिष्यति ॥  
    
लाभसत्कारकायादि त्यक्तं ननुजने [दोउब्त्फ़ुल्] मया । कोपः कस्यार्थम् अद्यापि मृषा वा तन् मयोदितम् ॥  
    
स्वार्थघ्नेषु यदि द्वेषः कृपा कुत्र भविष्यति । निर्दयस्यापि कः कोपः परार्थो यदि नश्यति ॥  
    
आक्रोशादिक्षमाः सत्यम् इक्षुकस् तूरिकादयः । स्वाम्यसनेन दुर्न्यस्ता नोपभोग्या भवन्ति ते ॥  
    
चिन्तयति प्रतीकारं न च स्वामिहितेच्छया । नापि सञ्चोदयत्य् एनं भोगार्थं नोपयाति च ॥  
    
अनुस्मृत्योपस्मृत्यैतान् अकृष्टोप्ता जिनात्मजाः । नानाविषयधातूनां सार्वेन्द्रियमहागदान् ॥  
    
विज्ञप्य स्मारयित्वैतान् क्रुद्धान् अप्य् उपकारिणः । स्वभावात्यक्तमाधुर्याः सुखयन्त्य् एव दुष्खितान् ॥  
    
धातवः पञ्च भूवारितेजो ऽनिलखसञ्ज्ञिताः । यावत् सत्वाः स्थितास् तावत् सर्वेषाम् अर्थकारिणः ॥  
    
सर्वदुश्चरितेनैषां सत्वार्थाद् विनिवर्तनं । एवम् एतान् करोम्य् एष धातून् षड् अपि निर्व्यथान् ॥  
    
यावद् आकाशनिष्टस्य निष्ठा लोकस्य सम्भवेत् । तावत् स्थास्यामि लोकार्थं कुर्वन् ज्ञानपुरःसरः ॥  
    
आत्माचार्यो ऽनुशियष्याद् धि सदात्मानं सुशिष्यवत् । अपृष्ट्वा चात्मनात्मानं बलेनारक्षितक्रियः ॥  
    
क एव मम दुष्खेन दुष्खी स्यान् मे भयाद् भयी । तद्दोषानुशयज्ञो वा यथात्मगुरुर् आत्मनः ॥  
    
अविराग्य् अपलायी च करुणाविषयो ऽपि वा । नित्यसन्निहितश् चापि शिष्य आत्मसमः कुतः ॥  
    
क्लेशोन्मत्तो ऽथ मोहान्धः प्रपातबहुले पथि । स्खलन् पदे पदे शोच्यः पर आत्मा च सर्वदा ॥  
    
स्खलितान्वेषणं तस्मात् समानव्यसनाज् जनात् । न युक्तं युज्यते त्व् अत्र गुणान् दृष्ट्वाद्भुतं महत् ॥  
    
नैकेन शक्यम् आदातुं मया दोषमहोदधिः । कृत्यम् अन्यैर् ममैवात्र को ऽन्यदोषेषु मेक्षणः ॥  
    
परचोदनदक्षाणाम् अन्नधीष्टोपकारिणां । वाक्यं मूर्ध्ना प्रतीच्छामि सर्वशिष्यो भवाम्य् अहं ॥  
    
सङ्ग्रामो हि ममैकस्य बहुभिः क्लेशशत्रुभिः । तत्रैकेन रणासक्तम् अन्ये निघ्नन्ति मां सुखम् ॥  
    
तत्र यः पृष्ठतो भीतिं श्रावयेद् अन्यतो ऽपि वा । प्रद्विष्टो वा प्रसन्नो वा समे प्राणप्रदः सुहृत् ॥  
    
अलिसंहातनीलेन चीरभारणभारिणा । विचित्रसुरभिस्फीतपुष्पशेखरहारिणा ॥  
    
युगपत् सर्वदिग्बुद्धक्षेत्रसागरचारिणा । बलिना प्रतिकार्येण सर्वमारापहारिणा ॥  
    
नरकप्रेतसन्तापप्रशमोन्मुक्तवारिणा । संसारगहनान्तस्थभव्यसत्वार्थसारिणा ॥  
    
जगन्नेत्रोच्छवोत्पादिबलालङ्कारधारिणा । विदुषा बालवपुषा लोकविस्मयकारिणा ॥  
    
मञ्जुश्री सञ्ज्ञकं यत् तत् पिण्डीभूतं जगद्धितं । सर्वेणैवात्मभावेन नमस् तस्मै पुनः पुनः ॥  
    
अन्नेकदुष्खसन्तप्तप्रह्लादनमहाह्रदं । त्रैलोक्यतृष्णापातालप्रपूरणमहाम्बुदम् ॥  
    
जगदिष्टफलस्फीतदशदिक्कल्पपादपं ।प्रार्थितप्राप्तिसंहृष्टजगन्नेत्रोत्पलार्चितं ॥  
    
विस्मयोद्गतरोमाञ्चैर् बोधिसत्वशतैः स्तुतम् । मञ्जुश्रियं नमस्यामि प्रणामैर् उत्तरोत्तरैः ॥  
    
निःशेषदुष्खवैद्याय सुखसत्त्रप्रदायिने । सर्वाकारोपजीव्याय मञ्जुघोषाय ते नमः ॥  
    
इति जिनतनयानां सर्वथात्यद्भुतानां चरितम् उपनिब्ध्योपार्जितं यच् छुभं मे । भवतु सुखम् अन्नन्तं देहिनां तेन यावत् सुगतपदम् अन्नन्तव्योमसीमाधिपत्यं ॥  
    
पुण्यवृद्धिः समाप्ता ॥  
    
समाप्तश् चायं बोधिसत्वविनयो ऽन्नेकसूत्रान्तोद्धृतः शिक्षासमुच्चय इति ॥  
    