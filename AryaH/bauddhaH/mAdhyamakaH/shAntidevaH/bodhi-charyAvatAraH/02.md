+++
title = "०२"

+++
    
तच्चित्तरत्नग्रहणाय सम्यक् पूजां करोम्येष तथागतानां ।  
सद्धर्मरत्नस्य च निर्मलस्य बुद्धात्मजानां च गुणोदधीनां ॥ ब्च_२।१ ॥

यावन्ति पुष्पाणि फलानि चैव भैषज्यजातानि च यानि सन्ति ।  
रत्नानि यावन्ति च सन्ति लोके जलानि च स्वच्छमनोरमाणि ॥ ब्च_२।२ ॥

महीधरा रत्नमयास्तथान्ये वनप्रदेशाश्च विवेकरम्याः ।  
लताः सपुष्पाभरणोज्ज्वलाश्च द्रुमाश्च ये सत्फलनम्रशाखाः ॥ ब्च_२।३ ॥

देवादिलोकेषु च गन्धधूपाः कल्पद्रुमा रत्नमयाश्च वृक्षाः ।  
सरांसि चाम्भोरुहभूषणानि हंसस्वनात्यन्तमनोहराणि ॥ ब्च_२।४ ॥

अकृष्टजातानि च शस्यजातान्य् अन्यानि वा पूज्यविभूषणानि ।  
आकाशधातुप्रसराविधीनि सर्वाण्यपीमान्यपरिग्रहाणि ॥ ब्च_२।५ ॥

आदाय बुद्ध्या मुनिपुङ्गवेभ्यो निर्यातयाम्येष सपुत्रकेभ्यः ।  
गृह्णन्तु तन्मे वरदक्षिणीया महाकृपा मामनुकम्पमानाः ॥ ब्च_२।६ ॥

अपुण्यवानस्मि महादरिद्रः पूजार्थमन्यन्मम नास्ति किञ्चित् ।  
अतो ममार्थाय परार्थचिन्ता गृह्णन्तु नाथा इदमात्मशक्त्या ॥ ब्च_२।७ ॥

ददामि चात्मानमहं जिनेभ्यः सर्वेण सर्वं च तदात्मजेभ्यः ।  
परिग्रहं मे कुरुताग्रसत्त्वाः युष्मासु दासत्वमुपैमि भक्त्या ॥ ब्च_२।८ ॥

परिग्रहेणास्मि भवत्कृतेन निर्भीर्भवे सत्त्वहितं करोमि ।  
पूर्वं च पापं समतिक्रमामि नान्यच्च पापं प्रकरोमि भूयः ॥ ब्च_२।९ ॥

रत्नोज्ज्वलस्तम्भमनोरमेषु मुक्तामयोद्भासिवितानकेषु ।  
स्वच्छोज्ज्वलस्फाटिककुट्टिमेषु सुगन्धिषु स्नानगृहेषु तेषु ॥ ब्च_२।१० ॥

मनोज्ञगन्धोदकपुष्पपूर्णैः कुम्भैर्महारत्नमयैरनेकैः ।  
स्नानं करोम्येष तथागतानां तदात्मजानां च सगीतवाद्यं ॥ ब्च_२।११ ॥

प्रधूपितैर्धौतमलैरतुल्यैर् वर्स्त्रैश्च तेषां तनुमुन्मृशामि ।  
ततः सुरक्तानि सुधूपितानि ददामि तेभ्यो वरचीवराणि ॥ ब्च_२।१२ ॥

दिव्यैर्मृदुश्लक्ष्णविचित्रशोभैर् वस्त्रैरलङ्कारवरैश्च तैस्तैः ।  
समन्तभद्राजितमञ्जुघोष-लोकेश्वरादीनपि मण्डयामि ॥ ब्च_२।१३ ॥

सर्वत्रिसाहस्रविसारिगन्धैर् गन्धोत्तमैस्ताननुलेपयामि ।  
सूत्तप्तसून्मृष्टसुधौतहेम-प्रभोज्ज्वलान्सर्वमुनीन्द्रकायान् ॥ ब्च_२।१४ ॥

मन्दारवेन्दीवरमल्लिकाद्यैः सर्वैः सुगन्धैः कुसुमैर्मनोज्ञैः ।  
अभ्यर्चयाम्यर्च्यतमान्मुनीन्द्रान् स्रग्भिश्च संस्थानमनोरमाभिः ॥ ब्च_२।१५ ॥

स्फीतस्फुरद्गन्धमनोरमैश्च तान्धूपमेघैरुपधूपयामि ।  
भौज्यैश्च स्वाद्यैर्विविधैश्च पेयैस् तेभ्यो निविद्यं च निवेदयामि ॥ ब्च_२।१६ ॥

रत्नप्रदीपांश्च निवेदयामि सुवर्णपद्मेषु निविष्टपङ्क्वीन् ।  
गन्धोपलिप्तेषु च कुट्टिमेषु किरामि पुष्पप्रकरान्मनोज्ञान् ॥ ब्च_२।१७ ॥

प्रलम्बमुक्तामणिहारशोभान् आभास्वरान्दिग्मुखमण्डनांस्तान् ।  
विमानमेघान् स्तुतिगीतरम्यान् मैत्रीमयेभ्यो ऽपि निवेदयामि ॥ ब्च_२।१८ ॥

सुवर्णदण्डैः कमनीयरूपैः संसक्तमुक्तानि समुच्छ्रितानि ।  
प्रधारयाम्येष महामुनीनां रत्नातपत्राण्यतिशोभनानि ॥ ब्च_२।१९ ॥

अतः परं प्रितष्ठन्तां पूजामेघा मनोरमाः ।  
तूर्यसङ्गीतिमेघाश्च सर्वसत्त्वप्रहर्षणाः ॥ ब्च_२।२० ॥

सर्वसद्धर्मरत्नेषु चैत्येषु प्रतिमासु च ।  
पुष्परत्नादिवर्षाश्च प्रवर्त्तन्तां निरन्तरम् ॥ ब्च_२।२१ ॥

मञ्जुघोषप्रभृतयः पूजयन्ति यथा जिनान् ।  
तथा तथागतान्नाथान् सपुत्रान्पूजयाम्यहम् ॥ ब्च_२।२२ ॥

स्वराङ्गसागरैः स्तोत्रैः स्तौमि चाहं गुणोदधीन् ।  
स्तुतिसङ्गीतिमेघाश्च सम्भवन्त्वेष्वनन्यथा ॥ ब्च_२।२३ ॥

सर्वक्षेत्राणुसङ्ख्यैश्च प्रणामैः प्रणमाम्यहं ।  
सर्वत्राध्वगतान्बुद्धान् सहधर्मगणोत्तमान् ॥ ब्च_२।२४ ॥  
    
सर्चचैत्यानि वन्दे ऽहं बोधिसत्त्वाश्रयांस्तथा ।  
नमः करोम्युपाध्यायान् अभिवन्द्यान्यतींस्तथा ॥ ब्च_२।२५ ॥

बुद्धं गच्छामि शरणं यावदाबोधिमण्डतः ।  
धर्मं गच्छामि शरणं बोधिसत्त्वगणं तथा ॥ ब्च_२।२६ ॥

विज्ञापयामि सम्बुद्धान् सर्वदिक्षु व्यवस्थितान् ।  
महाकारुणिकांश्चापि बोधिसत्त्वान्कृताञ्जलिः ॥ ब्च_२।२७ ॥

अनादिमति संसारे जन्मन्यत्रैव वा पुनः ।  
यन्मया पशुना पापं कृतं कारितमेव वा ॥ ब्च_२।२८ ॥

यच्चानुमोदितं किञ्चिद् आत्मघाताय मोहतः ।  
तदत्ययं देशयामि पश्चात्तापेन तापितः ॥ ब्च_२।२९ ॥

रत्नत्रये ऽपकारो यो मातापितृषु वा मया ।  
गुरुष्वन्येषु वा क्षेपात् कायवाग्बुद्धिभिः कृतः ॥ ब्च_२।३० ॥

अनेकदोषदुष्टेन मया पापेन नायकाः ।  
यत्कृतं दारुणं पापं तत्सर्वं देशयाम्यहम् ॥ ब्च_२।३१ ॥

कथं च निःसराम्यस्मान् नित्योद्वेगो ऽस्मि नायकाः ।  
मा भून्मे मृत्युरचिराद् अक्षीणे पापसञ्चये ॥ ब्च_२।३२ ॥

कथं च निःसराम्यस्मात् परित्रायत सत्वरं ।  
मा ममाक्षीणपापस्य मरणं शीघ्रमेष्यति ॥ ब्च_२।३३ ॥

कृताकृतापरीक्षो ऽयं मृत्युर्विश्रम्भघातकः ।  
स्वस्थास्वस्थैरविश्वास्य आकस्मिकमहाशनिः ॥ ब्च_२।३४ ॥

प्रियाप्रियनिमित्तेन पापं कृतमनेकधा ।  
सर्वमुत्सृज्य गन्तव्यम् इति न ज्ञातमीदृशम् ॥ ब्च_२।३५ ॥

तत्तत्स्मरणतां याति यद्यद्वस्त्वनुभूयते ।  
स्वप्नानुभूतवत्सर्वं गतं न पुनरीक्ष्यते ॥ ब्च_२।३६ ॥

अप्रिया न भविष्यन्ति प्रियो मे न भविष्यति ।  
अहं च न भविष्यामि सर्वं च न भविष्यति ॥ ब्च_२।३७ ॥

इहैव तिष्ठतस्तावद् गता नैके प्रियाप्रियाः ।  
तन्निमित्तं तु यत्पापं तत्स्थितं घोरमग्रतः ॥ ब्च_२।३८ ॥

एवमागन्तुको ऽस्मीति न मया प्रत्यवेक्षितं ।  
मोहानुनयविद्वैषैः कृतं पापमनेकधा ॥ ब्च_२।३९ ॥

रात्रिन्दिवमविश्रामम् आयुषो वर्धते व्ययः ।  
आयस्य चागमो नास्ति न मरिष्यामि किं न्वहम् ॥ ब्च_२।४० ॥

इह शय्यागतेनापि बन्धुमध्ये ऽपि तिष्ठता ।  
मयैवैकेन सोढव्या मर्मच्छेदादिवेदना ॥ ब्च_२।४१ ॥

यमदूतैर्गृहीतस्य कुतो बन्धुः कुतः सुहृत् ।  
पुण्यमेकं तदा त्राणं मया तच्च न सेवितम् ॥ ब्च_२।४२ ॥

अनित्यजीवितासङ्गाद् इदं भयमजानता ।  
प्रमत्तेन मया नाथा बहु पापमुपार्जितम् ॥ ब्च_२।४३ ॥

अङ्गच्छेदार्थमप्यद्य नीयमानो विशुष्यति ।  
पिपासितो दीनदृष्टिर् अन्यदेवेक्षते जगत् ॥ ब्च_२।४४ ॥

किं पुनर्भैरवाकारैर् यमदूतैरधिष्ठितः ।  
महात्रासज्वरग्रस्तः पुरीषोत्सर्गवेष्टितः ॥ ब्च_२।४५ ॥

कातरैर्दृष्टिपातैश्च त्राणान्वेषी चतुर्दिशं ।  
को मे महाभयादस्मात् साधुस्त्राणं भविष्यति ॥ ब्च_२।४६ ॥

त्राणशून्या दिशो दृष्ट्वा पुनः सम्मोहमागतः ।  
तदाहं किं करिष्यामि तस्मिन्स्थाने महाभये ॥ ब्च_२।४७ ॥

अद्यैव शरणं यामि जगन्नाथान्महाबलान् ।  
जगद्रक्षार्थमुद्युक्तान् सर्वत्रासहराञ्जिनान् ॥ ब्च_२।४८ ॥

तैश्चाप्यधिगतं धर्मं संसारभयनाशनं ।  
शरणं यामि भावेन बोधिसत्त्वगणं तथा ॥ ब्च_२।४९ ॥

समस्तभद्रायात्मानं ददामि भयविह्वलः ।  
पुनश्च मञ्जुघोषाय ददाम्यात्मानमात्मना ॥ ब्च_२।५० ॥

तं चावलोकितं नाथं कृपाव्याकुलचारिणं ।  
विरौम्यार्तरवं भीतः स मां रक्षतु पापिनम् ॥ ब्च_२।५१ ॥

आर्यमाकाशगर्भं च क्षितिगर्भं च भावतः ।  
सर्वान्महाकृपांश्चापि त्राणान्वेषी विरौम्यहम् ॥ ब्च_२।५२ ॥

यं दृष्ट्वैव च सन्त्रस्ताः पलायन्ते चतुर्दिशं ।  
यमदूतादयो दुष्टास् तं नमस्यामि वज्रिणम् ॥ ब्च_२।५३ ॥

अतीत्य युष्मद्वचनं साम्प्रतं भयदर्शनात् ।  
शरणं यामि वो भीतो भयं नाशयत द्रुतम् ॥ ब्च_२।५४ ॥

इत्वरव्याधिभीतो ऽपि वैद्यवाक्यं न लङ्घयेत् ।  
किमु व्याधिशतैर्ग्रस्तश् चतुर्भिश्चतुरुत्तरैः ॥ ब्च_२।५५ ॥

एकेनापि यतः सर्वे जम्बुद्वीपगता नराः ।  
नश्यन्ति येषां भैषज्यं सर्वदिक्षु न लभ्यते ॥ ब्च_२।५६ ॥

तत्र सर्वज्ञवैद्यस्य सर्वशल्यापहारिणः ।  
वाक्यमुल्लङ्घयामीति धिङ्मामत्यन्तमोहितम् ॥ ब्च_२।५७ ॥

अत्यप्रमत्तस्तिष्ठामि प्रपातेष्वितरेष्वपि ।  
किमु योजनसाहस्त्रे प्रपाते दीर्घकालिके ॥ ब्च_२।५८ ॥

अद्यैव मरणं नेति न युक्ता मे सुखासिका ।  
अवश्यमेति सा वेला न भविष्याम्यहं यदा ॥ ब्च_२।५९ ॥

अभयं केन मे दत्तं निःसरिष्यामि वा कथं ।  
अवश्यं न भविष्यामि कस्मान्मे सुस्थितं मनः ॥ ब्च_२।६० ॥

पूर्वानुभूतनष्टेभ्यः किं मे सारमवस्थितं ।  
येषु मे ऽभिनिविष्टेन गुरूणां लङ्घितं वचः ॥ ब्च_२।६१ ॥

जीवलोकमिमं त्यक्त्वा बन्धून्परिचितांस्तथा ।  
एकाकी क्वापि यास्यामि किं मे सर्वैः प्रियाप्रियैः ॥ ब्च_२।६२ ॥

इयमेव तु मे चिन्ता युक्ता रात्रिन्दिवं सदा ।  
अशुभान्नियतं दुःखं निःसरेयं ततः कथम् ॥ ब्च_२।६३ ॥

मया बालेन मूढेन यत्किञ्चित्पापमाचितं ।  
प्रकृत्या यच्च सावद्यं प्रज्ञप्त्यावद्यमेव च ॥ ब्च_२।६४ ॥

तत्सर्वं देशयाम्येष नाथानामग्रतः स्थितः ।  
कृताञ्जलिर्दुःखभीतः प्रणिपत्य पुनः पुनः ॥ ब्च_२।६५ ॥

अत्ययमत्ययत्वेन प्रतिगृह्णन्तु नायकाः ।  
न भद्रकमिदं नाथा न कर्त्तव्यं पुनर्मया ॥ ब्च_२।६६ ॥

इति द्वितीयः परिच्छेदः ॥

****************************************************************
