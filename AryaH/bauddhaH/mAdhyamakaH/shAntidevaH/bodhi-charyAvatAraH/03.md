+++
title = "०३"

+++
    
अपायदुःखविश्रामं सर्वसत्त्वैः कृतंशुभं ।  
अनुमोदे प्रमोदेन सुखं तिष्ठन्तु दुःखिताः ॥ ब्च_३।१ ॥

संसारदुःखनिर्मोक्षम् अनुमोदे शरीरिणां ।  
बोधिसत्त्वत्वबुद्धत्वम् अनुमोदे च तायिनाम् ॥ ब्च_३।२ ॥

चित्तोत्पादसमुद्रांश्च सर्वसत्त्वसुखावहान् ।  
सर्वसत्त्वहिताधानान् अनुमोदे च शासिनाम् ॥ ब्च_३।३ ॥

सर्वासु दिक्षु सम्बुद्धान् प्रार्थयामि कृताञ्जलिः ।  
धर्मप्रदीपं कुर्वन्तु मोहाद्दुःखप्रपातिनाम् ॥ ब्च_३।४ ॥

निर्वातुकामांश्च जिनान् याचयामि कृताञ्जलिः ।  
कल्पाननन्तांस्तिष्ठन्तु मा भूदन्धमिदं जगत् ॥ ब्च_३।५ ॥

एवं सर्वमिदं कृत्वा यन्मयासादितं शुभं ।  
तेन स्यां सर्वसत्त्वानां सर्वदुःखप्रशान्तिकृत् ॥ ब्च_३।६ ॥

ग्लानानामस्मि भैषज्यं भवेयं वैद्य एव च ।  
तदुपस्थायकश्चैव यावद्रोगापुनर्भवः ॥ ब्च_३।७ ॥

क्षुत्पिपासाव्यथां हन्याम् अन्नपानप्रवर्षणैः ।  
दुर्भिक्षान्तरकल्पेषु भवेयं पानभोजनम् ॥ ब्च_३।८ ॥

दरिद्राणां च सत्त्वानां निधिः स्यामहमक्षयः ।  
नानोपकरणाकारैर् उपतिष्ठेयमग्रतः ॥ ब्च_३।९ ॥

आत्मभावांस्तथा भोगान् सर्वत्राध्वगतं शुभं ।  
निरपेक्षस्त्यजाम्येष सर्वसत्त्वार्थसिद्धये ॥ ब्च_३।१० ॥

सर्वत्यागश्च निर्वाणं निर्वाणार्थि च मे मनः ।  
त्यक्तव्यं चेन्मया सर्वं वरं सत्त्वेषु दीयतां ॥ ब्च_३।११ ॥

यथासुखीकृतश्चात्मा मयायं सर्वदेहिनां ।  
घ्नन्तु निन्दन्तु वा नित्यम् आकिरन्तु च पांसुभिः ॥ ब्च_३।१२ ॥

क्रीडन्तु मम कायेन हसन्तु विलसन्तु च ।  
दत्तस्तेभ्यो मया कायश् चिन्तया किं मयानया ॥ ब्च_३।१३ ॥

कारयन्तु च कर्माणि यानि तेषां सुखावहं ।  
अनर्थः कस्यचिन्मा भून् मामालम्ब्य कदाचन ॥ ब्च_३।१४ ॥

येषां क्रुद्धाप्रसन्ना वा मामालम्ब्य मतिर्भवेत् ।  
तेषां स एव हेतुः स्यान् नित्यं सर्वार्थसिद्धये ॥ ब्च_३।१५ ॥

अभ्याख्यास्यन्ति मां ये च ये चान्ये ऽप्यपकारिणः ।  
उत्प्रासकास्तथान्ये ऽपि सर्वे स्युर्बोधिभागिनः ॥ ब्च_३।१६ ॥

अनाथानामहं नाथः सार्थवाहश्च यायिनां ।  
पारेप्सूनां च नौभूतः सेतुः सङ्क्रम एव च ॥ ब्च_३।१७ ॥

दीपार्थिनामहं दीपः शय्या शय्यार्थिनामहं ।  
दासार्थिनामहं दासो भवेयं सर्वदेहिनां ॥ ब्च_३।१८ ॥

चिन्तामणिर्भद्रघटः सिद्धविद्या महौषधिः ।  
भवेयं कल्पवृक्षश्च कामधेनुश्च देहिनां ॥ ब्च_३।१९ ॥

पृथिव्यादीनि भूतानि निःशेषाकाशवासिनां ।  
सत्त्वानामप्रमेयाणां यथाभोगान्यनेकधा ॥ ब्च_३।२० ॥

एवमाकाशनिष्ठस्य सत्त्वधातोरनेकधा ।  
भवेयमुपजीव्यो ऽहं यावत्सर्वे न निर्वृताः ॥ ब्च_३।२१ ॥

यथा गृहीतं सुगतैर् बोधिचित्तं पुरातनैः ।  
ते बोधिसत्त्वशिक्षायाम् आनुपूर्व्या यथा स्थिताः ॥ ब्च_३।२२ ॥

तद्वदुत्पादयाम्येष बोधिचित्तं जगद्धिते ।  
तद्वदेव च ताः शिक्षाः शिक्षिष्यामि यथाक्रमं ॥ ब्च_३।२३ ॥  
एवं गृहीत्वा मतिमान् बोधिचित्तं प्रसादतः ।  
पुनः पृष्ठस्य पुष्ट्यर्थं चित्तमेवं प्रहर्षयेत् ॥ ब्च_३।२४ ॥

अद्य मे सफलं जन्म सुलब्धो मानुषो भवः ।  
अद्य बुद्धकुले जातो बुद्धपुत्रो ऽस्मि साम्प्रतं ॥ ब्च_३।२५ ॥

तथाधुना मया कार्यं स्वकुलोचितकारिणां ।  
निर्मलस्य कुलस्यास्य कलङ्को न भवेद्यथा ॥ ब्च_३।२६ ॥

अन्धः सङ्करकूटेभ्यो यथा रत्नमवाप्नुयात् ।  
तथा कथञ्चिदप्येतद् बोधिचित्तं ममोदितं ॥ ब्च_३।२७ ॥

जगन्मृत्युविनाशाय जातमेतद्रसायनं ।  
जगद्दारिद्र्यशमनं निधानमिदमक्षयं ॥ ब्च_३।२८ ॥

जगद्व्याधिप्रशमनं भैषज्यमिदमुत्तमं ।  
भवाध्वभ्रमणश्रान्तो जगद्विश्रामपादपः ॥ ब्च_३।२९ ॥

दुर्गत्युत्तरणे सेतुः सामान्यः सर्वयायिनां ।  
जगत्क्लेशोष्मशमन उदितश्चित्तचन्द्रमाः ॥ ब्च_३।३० ॥

जगदज्ञानतिमिर-प्रोत्सारणमहारविः ।  
सद्धर्मक्षीरमथनान् नवनीतं समुत्थितं ॥ ब्च_३।३१ ॥

सुखभोगबुभुक्षितस्य वा जनसार्थस्य भवाध्वचारिणः ।  
सुखसत्रमिदं ह्युपस्थितं सकलाभ्यागतसत्त्वतर्पणं ॥ ब्च_३।३२ ॥

जगदद्य निमन्त्रितं मया सुगतत्वेन सुखेन चान्तरा ।  
पुरतः खलु सर्वतायिनाम् अभिनन्दन्तु सुरासुरादयः ॥ ब्च_३।३३ ॥

बोधिचर्यावतारे बोधिचित्तपरिग्रहो नाम तृतीयः परिच्छेदः ॥

****************************************************************  
    