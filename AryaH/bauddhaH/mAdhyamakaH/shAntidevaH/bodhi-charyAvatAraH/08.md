+++
title = "०८"

+++

वर्धयित्वैवमुत्साहं समाधौ स्थापयेन्मनः ।  
विक्षिप्तचित्तस्तु नरः क्लेशदंष्ट्रान्तरे स्थितः ॥ ब्च_८।१ ॥

कायचित्तविवेकेन विक्षेपस्य न सम्भवः ।  
तस्माल्लोकं परित्यज्य वितर्कान् परिवर्जयेत् ॥ ब्च_८।२ ॥

स्नेहान्न त्यज्यते लोको लाभादिषु च तृष्णया ।  
तस्मादेतत्परित्यागे विद्वानेवं विभावयेत् ॥ ब्च_८।३ ॥

शमथेन विपश्यनासुयुक्तः कुरुते क्लेशविनाशमित्यवेत्य ।  
शमथः प्रथमं गवेषणीयः स च लोके निरपेक्षयाभिरत्या ॥ ब्च_८।४ ॥

कस्यानित्येष्वनित्यस्य स्नेहो भवितुमर्हति ।  
येन जन्मसहस्राणि द्रष्टव्यो न पुनः प्रियः ॥ ब्च_८।५ ॥

अपश्यन्नरतिं याति समाधौ न च तिष्ठति ।  
न च तृप्यति दृष्ट्वापि पूर्ववद् बाध्यते तृषा ॥ ब्च_८।६ ॥

न पश्यति यथाभूतं संवेगादवहीयते ।  
दह्यते तेन शोकेन प्रियसङ्गमकाङ्क्षया ॥ ब्च_८।७ ॥

तच्चिन्तया मुधा याति ह्रस्वमायुर्मुहुर्मुहुः ।  
अशाश्वतेन मित्रेन धर्मो भ्रश्यति शाश्वतः ॥ ब्च_८।८ ॥

बालैः सभागचरितो नियतं याति दुर्गतिम् ।  
नेष्यते विषभागश्च किं प्राप्तं बालसङ्गमात् ॥ ब्च_८।९ ॥

क्षणाद् भवन्ति सुहृदो भवन्ति रिपवः क्षणात् ।  
तोषस्थाने प्रकुप्यन्ति दुराराधाः पृथग्जनाः ॥ ब्च_८।१० ॥

हितमुक्ताः प्रकुप्यन्ति वारयन्ति च मां हितात् ।  
अथ न श्रूयते तेषां कुपिता यान्ति दुर्गतिम् ॥ ब्च_८।११ ॥

ईर्ष्योत्कृष्टात् समाद्वन्द्वो हीनान्मानः स्तुतेर्मदः ।  
अवर्णात् प्रतिघश्चेति कदा बालाद्धितं भवेत् ॥ ब्च_८।१२ ॥

आत्मोत्कर्षः परावर्णः संसाररतिसङ्कथा ।  
इत्याद्यवश्यमशुभं किञ्चिद्बालस्य बालतः ॥ ब्च_८।१३ ॥

एवं तस्यापि तत्सङ्गात् तेनानर्थसमागमः ।  
एकाकी विहरिष्यामि सुखमक्लिष्टमानसः ॥ ब्च_८।१४ ॥

बालाद्दूरं पलायेत प्राप्तमाराधयेत् प्रियैः ।  
न संस्तवानुबन्धेन किन्तूदासीनसाधुवत् ॥ ब्च_८।१५ ॥

धर्मार्थमात्रमादाय भृङ्गवत् कुसुमान्मधु ।  
अपूर्व इव सर्वत्र विहरिष्याम्यसंस्तुतः ॥ ब्च_८।१६ ॥

लाभी च सत्कृतश्चाहम् इच्छन्ति बहवश्च माम् ।  
इति मर्त्यस्य सम्प्राप्तान् मरणाज्जायते भयम् ॥ ब्च_८।१७ ॥

यत्र तत्र रतिं याति मनः सुखाभिमोहितम् ।  
तत्तत्सहस्रगुणितं दुःखं भूत्वोपतिष्ठति ॥ ब्च_८।१८ ॥

तस्मात् प्राज्ञो न तमिच्छेद् इच्छातो जायते भयम् ।  
स्वयमेव च यात्येतद् धैर्यं कृत्वा प्रतीक्षताम् ॥ ब्च_८।१९ ॥

बहवो लाभिनो ऽभूवन् बहवश्च यशस्विनः ।  
सह लाभयशोभिस्ते न ज्ञाताः क्व गता इति ॥ ब्च_८।२० ॥

मामेवान्ये जुगुप्सन्ति किं प्रहृष्याम्यहं स्तुतः ।  
मामेवान्ये प्रशंसन्ति किं विषीदामि निन्दितः ॥ ब्च_८।२१ ॥

नानाधिमुक्तिकाः सत्त्वा जिनैरपि न तोषिताः ।  
किं पुनर्मादृशैरज्ञैस् तस्मात् किं कोकचिन्तया ॥ ब्च_८।२२ ॥

निन्दन्त्यलाभिनं सत्त्वम् अवध्यायन्ति लाभिनम् ।  
प्रकृत्या दुःखसंवासैः कथं तैर्जायते रतिः ॥ ब्च_८।२३ ॥

न बालः कस्यचिन्मित्रम् इति चोक्तं तथागतैः ।  
न स्वार्थेन विना प्रीतिर् यस्माद्बालस्य जायते ॥ ब्च_८।२४ ॥

स्वार्थद्वारेण या प्रीतिर् आत्मार्थं प्रीतिरेव सा ।  
द्रव्यनाशे यथोद्वेगः सुखहानिकृतो हि सः ॥ ब्च_८।२५ ॥

नावध्यायन्ति तरवो न चाराध्याः प्रयत्नतः ।  
कदा तैः सुखसंवासैः सह वासो भवेन्मम ॥ ब्च_८।२६ ॥

शून्यदेवकुले स्थित्वा वृक्षमूले गुहासु वा ।  
कदानपेक्षो यास्यामि पृष्ठतो ऽनवलोकयन् ॥ ब्च_८।२७ ॥

अममेषु प्रदेशेषु विस्तीर्णेषु स्वभावतः ।  
स्वच्छन्दचार्यनिलयो विहरिष्याम्यहं कदा ॥ ब्च_८।२८ ॥

मृत्पात्रमात्रविभवश् चौरासम्भोगचीवरः ।  
निर्भयो विहरिष्यामि कदा कायमगोपयन् ॥ ब्च_८।२९ ॥

कायभूमिं निजां गत्वा कङ्कालैरपरैः सह ।  
स्वकायं तुलयिष्यामि कदा शतनधर्मिणम् ॥ ब्च_८।३० ॥

अयमेव हि कायो मे एवं पूतिर्भविष्यति ।  
शृगाला अपि यद्गन्धान् नोपसर्पेयुरन्तिकम् ॥ ब्च_८।३१ ॥

अस्यैकस्यापि कायस्य सहजा अस्थिखण्डकाः ।  
पृथक् पृथग्गमिष्यन्ति किमुतान्यः प्रियो जनः ॥ ब्च_८।३२ ॥

एक उत्पद्यते जन्तुर् म्रियते चैक एव हि ।  
नान्यस्य तद्व्यथाभागः किं प्रियैर्विघ्नकारकैः ॥ ब्च_८।३३ ॥

अध्वानं प्रतिपन्नस्य यथावासपरिग्रहः ।  
तथा भवाध्वगस्यापि जन्मावासपरिग्रहः ॥ ब्च_८।३४ ॥

चतुर्भिः पुरुषैर्यावत् स न निर्धार्यते ततः ।  
आशोच्यमानो लोकेन तावदेव वनं व्रजेत् ॥ ब्च_८।३५ ॥

असंस्तवाविरोधाभ्याम् एक एव शरीरकः ।  
पूर्वमेव मृतो लोके म्रियमाणो न शोचति ॥ ब्च_८।३६ ॥

न चान्तिकचराः केचिच् छोचन्तः कुर्वते व्यथाम् ।  
बुद्धाद्यनुस्मृतिं चास्य विक्षिपन्ति न केचन ॥ ब्च_८।३७ ॥

तस्मादेकाकिता रम्या निरायासा शिवोदया ।  
सर्वविक्षेपशमनी सेवितव्या मया सदा ॥ ब्च_८।३८ ॥

सर्वान्यचिन्तानिर्मुक्तः स्वचित्तैकाग्रमानसः ।  
समाधानाय चित्तस्य प्रयतिष्ये दमाय च ॥ ब्च_८।३९ ॥

कामा ह्यनर्थजनका इह लोके परत्र च ।  
इह बन्धवधच्छेदैर् नरकादौ परत्र च ॥ ब्च_८।४० ॥

यदर्थं दूतदूतीनां कृताञ्जलिरनेकधा ।  
न च पापमकीर्त्तिर्वा यदर्थं गणिता पुरा ॥ ब्च_८।४१ ॥

प्रक्षिप्तश्च भये ऽप्यात्मा द्रविणं च व्ययीकृतम् ।  
यान्येव च परिष्वज्य वभूवोत्तमनिर्वृताः ॥ ब्च_८।४२ ॥

तान्येवास्थीनि नान्यानि स्वाधीनान्यममानि च ।  
प्रकामं सम्परिष्वज्य किं न गच्छसि निर्वृतिम् ॥ ब्च_८।४३ ॥

उन्नाम्यमानं यत्नाद् यन् नीयमानमधो ह्रिया ।  
पुरा दृष्टमदृष्टं वा मुखं जालिकयावृतम् ॥ ब्च_८।४४ ॥

तन्मुखं तूत्परिक्लेशम् असहद्भिरिवाधुना ।  
गृध्रैर्व्यक्तीकृतं पश्य किमिदानीं पलायसे ॥ ब्च_८।४५ ॥

परचक्षुर्निपातेभ्यो ऽप्यासीद्यत्परिरक्षितम् ।  
तदद्य भक्षितं यावत् किमीर्ष्यालो न रक्षसि ॥ ब्च_८।४६ ॥

मांसोच्छ्रयमिमं दृष्ट्वा गृध्रैरन्यैश्च भक्षितम् ।  
आहारः पूज्यते ऽन्येषां स्रक्चन्दनविभूषणैः ॥ ब्च_८।४७ ॥

निश्चलादपि ते त्रासः कङ्कालादेवमीक्षितात् ।  
वेताडेनेव केनापि चाल्यमानाद् भयं न किम् ॥ ब्च_८।४८ ॥

एकस्मादशनादेषां लालामेध्यं च जायते ।  
तत्रामेध्यमनिष्टं ते लालापानं कथं प्रियम् ॥ ब्च_८।४९ ॥

तूलगर्भैर्मृदुस्पर्शै रमन्ते नोपधानकैः ।  
दुर्गन्धं न स्रवन्तीति कामिनो ऽमेध्यमोहिताः ॥ ब्च_८।५० ॥

यत्र च्छन्ने ऽप्ययं रागस् तदच्छन्नं किमप्रियम् ।  
न चेत्प्रयोजनं तेन कस्माच्छन्नं विमृद्यते ॥ ब्च_८।५१ ॥

यदि ते नाशुचौ रागः कस्मादालिङ्गसे ऽपरम् ।  
मांसकर्दमसंलिप्तं स्नायुबद्धास्थिपञ्जरम् ॥ ब्च_८।५२ ॥

स्वमेव बह्वमेध्यं ते तेनैव धृतिमाचर ।  
अमेध्यभस्त्रामपरां गूथघस्मर विस्मर ॥ ब्च_८।५३ ॥

मांसप्रियो ऽहमस्येति द्रष्टुं स्प्रष्टुं च वाञ्छसि ।  
अचेतनं स्वभावेन मांसं त्वं कथमिच्छसि ॥ ब्च_८।५४ ॥

यदिच्छसि न तच्चित्तं द्रष्टुं स्प्रष्टुं च शक्यते ।  
यच्च शक्यं न तद्वेत्ति किं तदालिङ्गसे मुधा ॥ ब्च_८।५५ ॥

नामेध्यमयमन्यस्य कायं वेत्सीत्यनद्भुतम् ।  
स्वामेध्यमयमेव त्वं तं नावैषीति विस्मयः ॥ ब्च_८।५६ ॥

विघनार्कांशुविकचं मुक्त्वा तरुणपङ्कजम् ।  
अमेध्यशौण्डचित्तस्य का रतिर्गूथपञ्जरे ॥ ब्च_८।५७ ॥

मृदाद्यमेध्यलिप्तत्वाद् यदि न स्प्रष्टुमिच्छसि ।  
यतस्तन्निर्गतं कायात् तं स्प्रष्टुं कथमिच्छसि ॥ ब्च_८।५८ ॥

यदि ते नाशुचौ रागः कस्मादालिङ्गसे परम् ।  
अमेध्यक्षेत्रसम्भूतं तद्बीजं तेन वर्धितम् ॥ ब्च_८।५९ ॥

अमेध्यभवमल्पत्वान् न वाञ्छस्यशुचिं कृमिम् ।  
बह्वमेध्यमयं कायम् अमेध्यजमपीच्छसि ॥ ब्च_८।६० ॥

न केवलममेध्यत्वम् आत्मीयं न जुगुप्ससि ।  
अमेध्यभाण्डानपरान् गूथघस्मर वाञ्छसि ॥ ब्च_८।६१ ॥

कर्पूरादिषु हृद्येषु शाल्यन्नव्यञ्जनेषु वा ।  
मुखक्षिप्तविसृष्टेषु भूमिरप्यशुचिर्मता ॥ ब्च_८।६२ ॥

यदि प्रत्यक्षमप्येतद् अमेध्यं नाधिमुच्यसे ।  
श्मशाने पतितान् घोरान् कायान् पश्यापरानपि ॥ ब्च_८।६३ ॥

चर्मण्युत्पाटिते यस्माद् भयमुत्पद्यते महत् ।  
कथं ज्ञात्वापि तत्रैव पुनरुत्पद्यते रतिः ॥ ब्च_८।६४ ॥

काये न्यस्तो ऽप्यसौ गन्धश् चन्दनादेव नान्यतः ।  
अन्यदीयेन गन्धेन कस्मादन्यत्र रज्यते ॥ ब्च_८।६५ ॥

यदि स्वभावदौर्गन्ध्याद् रागो नात्र शिवं ननु ।  
किमनर्थरुचिर्लोकस् तं गन्धेनानुलिम्पति ॥ ब्च_८।६६ ॥

कायस्यात्र किमायातं सुगन्धि यदि चन्दनम् ।  
अन्यदीयेन गन्धेन कस्मादन्यत्र रज्यते ॥ ब्च_८।६७ ॥

यदि केशनखैर्दीर्घैर् दन्तैः समलपाण्डुरैः ।  
मलपङ्कधरो नग्नः कायः प्रकृतिभीषणः ॥ ब्च_८।६८ ॥

स किं संस्क्रियते यत्नाद् आत्मघाताय शस्त्रवत् ।  
आत्मव्यामोहनोद्युक्तैर् उन्मत्तैराकुला मही ॥ ब्च_८।६९ ॥

कङ्कालान् कतिचिद्दृष्ट्वा श्मशाने किल ते घृणा ।  
ग्रामश्मशाने रमसे चलत्कङ्कालसङ्कुले ॥ ब्च_८।७० ॥

एवं चामेध्यमप्येतद् विना मूल्यं न लभ्यते ।  
तदर्थमर्जनायासो नरकादिषु च व्यथा ॥ ब्च_८।७१ ॥

शिशोर्नार्जनसामर्थ्यं केनासौ यौवने सुखी ।  
यात्यर्जनेन तारुण्यं वृद्धः कामैः करोति किम् ॥ ब्च_८।७२ ॥

केचिद्दिनान्तव्यापारैः परिश्रान्ताः कुकामिनः ।  
गृहमागत्य सायाह्ने शेरते स्म मृता इव ॥ ब्च_८।७३ ॥

दण्डयात्राभिरपरे प्रवासक्लेशदुःखिताः ।  
वत्सरैरपि नेक्षन्ते पुत्रदारांस्तदर्थिनः ॥ ब्च_८।७४ ॥

यदर्थमिव विक्रीत आत्मा कामविमोहितैः ।  
तन्न प्राप्तं मुधैवायुर् नीतं तु परकर्मणा ॥ ब्च_८।७५ ॥

विक्रीतस्वात्मभावानां सदा प्रेषणकारिणाम् ।  
प्रसूयन्ते स्त्रियो ऽन्येषाम् अटवीविटपादिषु ॥ ब्च_८।७६ ॥

रणं जीवितसन्देहं विशन्ति किल जीवितम् ।  
मानार्थं दासतां यान्ति मूढाः कामविडम्बिताः ॥ ब्च_८।७७ ॥

छिद्यन्ते कामिनः केचिद् अन्ये शूलसमर्पिताः ।  
दृश्यन्ते दह्यमानाश्च हन्यमानाश्च शक्तिभिः ॥ ब्च_८।७८ ॥

अर्जनरक्षणनाशविषादैर् अर्थमनर्थमनन्तमवैहि ।  
व्यग्रतया धनसक्तमतीनां नावसरो भवदुःखविमुक्तेः ॥ ब्च_८।७९ ॥

एवमादीनवो भूयान् अल्पास्वादस्तु कामिनाम् ।  
शकटं वहतो यद्वत् पशोर्घासलवग्रहः ॥ ब्च_८।८० ॥  
    
तस्यास्वादलवस्यार्थे यः पशोरप्यदुर्लभः ।  
हता दैवहतेनेयं क्षणसम्पत्सुदुर्लभा ॥ ब्च_८।८१ ॥

अवश्यं गन्तुरल्पस्य नरकादिप्रपातिनः ।  
कायस्यार्थे कृतो यो ऽयं सर्वकालं परिश्रमः ॥ ब्च_८।८२ ॥

ततः कोटिशतेनापि श्रमभागेन बुद्धता ।  
चर्यादुःखान्महद्दुःखं सा च बोधिर्न कामिनाम् ॥ ब्च_८।८३ ॥

न शस्त्रं न विषं नाग्निर् न प्रपातो न वैरिणः ।  
कामानामुपमां यान्ति नरकादिव्यथास्मृतेः ॥ ब्च_८।८४ ॥

एवमुद्विज्य कामेभ्यो विवेके जनयेद्रतिम् ।  
कलहायासशून्यासु शान्तासु वनभूमिषु ॥ ब्च_८।८५ ॥

धन्यैः शशाङ्ककरचन्दनशीतलेषु रम्येषु हर्म्यविपुलेषु शिलातलेषु ।  
निःशब्दसौम्यवनमारुतवीज्यमानैः चङ्क्रम्यते परहिताय विचिन्त्यते च ॥ ब्च_८।८६ ॥

विहृत्य यत्र क्वचिदिष्टकालं शून्यालये वृक्षतले गुहासु ।  
परिग्रहरक्षणखेदमुक्तः चरत्यपेक्षाविरतो यथेष्टम् ॥ ब्च_८।८७ ॥

स्वच्छन्दचार्यनिलयः प्रतिबद्धो न कस्यचित् ।  
यत्सन्तोषसुखं भुङ्क्ते तदिन्द्रस्यापि दुर्लभम् ॥ ब्च_८।८८ ॥

एवमादिभिराकारैर् विवेकगुणभावनात् ।  
उपशान्तवितर्कः सन् बोधिचित्तं तु भावयेत् ॥ ब्च_८।८९ ॥

परात्मसमतामादौ भावयेदेवमादरात् ।  
समदुःखसुखाः सर्वे पालनीया मयात्मवत् ॥ ब्च_८।९० ॥

हस्तादिभेदेन बहुप्रकारः कायो यथैकः परिपालनीयः ।  
तथा जगद्भिन्नमभिन्नदुःख-सुखात्मकं सर्वमिदं तथैव ॥ ब्च_८।९१ ॥

यद्यप्यन्येषु देहेषु मद्दुःखं न प्रबाधते ।  
तथापि तद्दुःखमेव ममात्मस्नेहदुःसहम् ॥ ब्च_८।९२ ॥

तथा यद्यप्यसंवेद्यम् अन्यद्दुःखं मयात्मना ।  
तथापि तस्य तद्दुःखम् आत्मस्नेहेन दुःसहम् ॥ ब्च_८।९३ ॥

मयान्यदुःखं हन्तव्यं दुःखत्वादात्मदुःखवत् ।  
अनुग्राह्या मयान्ये ऽपि सत्त्वत्वादात्मसत्त्ववत् ॥ ब्च_८।९४ ॥

यदा मम परेषां च तुल्यमेव सुखं प्रियम् ।  
तदात्मनः को विशेषो येनात्रैव सुखोद्यमः ॥ ब्च_८।९५ ॥

यदा मम परेषां च भयं दुःखं च न प्रियम् ।  
तदात्मनः को विशेषो यत्तं रक्षामि नेतरम् ॥ ब्च_८।९६ ॥

तद्दुःखेन न मे बाधेत्य् अतो यदि न रक्ष्यते ।  
नागामिकायदुःखान्मे बाधा तत्केन रक्ष्यते ॥ ब्च_८।९७ ॥

अहमेव तदापीति मिथ्येयं प्रतिकल्पना ।  
अन्य एव मृतो यस्माद् अन्य एव प्रजायते ॥ ब्च_८।९८ ॥

यदि यस्यैव यद्दुःखं रक्ष्यं तस्यैव तन्मतम् ।  
पाददुःखं न हस्तस्य कस्मात् तत्तेन रक्ष्यते ॥ ब्च_८।९९ ॥

अयुक्तमपि चेदेतद् अहङ्कारात्प्रवर्तते ।  
यदयुक्तं निवर्त्यं तत् स्वमन्यच्च यथाबलम् ॥ ब्च_८।१०० ॥

सन्तानः समुदायश्च पङ्क्तिसेनादिवन्मृषा ।  
यस्य दुःखं स नास्त्यस्मात् कस्य तत् स्वं भविष्यति ॥ ब्च_८।१०१ ॥

अस्वामिकानि दुःखानि सर्वाण्येवाविशेषतः ।  
दुःखत्वादेव वार्याणि नियमस्तत्र किङ्कृतः ॥ ब्च_८।१०२ ॥

दुःखं कस्मान्निवार्यं चेत् सर्वेषामविवादतः ।  
वार्यं चेत्सर्वमप्येवं न चेदात्मनि सर्ववत् ॥ ब्च_८।१०३ ॥

कृपया बहु दुःखं चेत् कस्मादुत्पद्यते बलात् ।  
जगद्दुःखं निरूप्येदं कृपादुःखं कथं बहु ॥ ब्च_८।१०४ ॥

बहूनामेकदुःखेन यदि दुःखं विगच्छति ।  
उत्पाद्यमेव तद्दुःखं सदयेन परात्मनोः ॥ ब्च_८।१०५ ॥

अतः सुपुष्पचन्द्रेण जानतापि नृपापदम् ।  
आत्मदुःखं न निहतं बहूनां दुःखिनां व्ययात् ॥ ब्च_८।१०६ ॥

एवं भावितसन्तानाः परदुःखसमप्रियाः ।  
अवीचिमवगाहन्ते हंसाः पद्मवनं यथा ॥ ब्च_८।१०७ ॥

मुच्यमानेषु सत्त्वेषु ये ते प्रामोद्यसागराः ।  
तैरेव ननु पर्याप्तं मोक्षेणारसिकेन किम् ॥ ब्च_८।१०८ ॥

अतः परार्थं कृत्वापि न मदो न च विस्मयः ।  
न विपाकफलाकाङ्क्षा परार्थैकान्ततृष्णया ॥ ब्च_८।१०९ ॥

तस्माद्यथान्तशो ऽवर्णाद् आत्मानं गोपयाम्यहम् ।  
रक्षाचित्तं दयाचित्तं करोम्येवं परेष्वपि ॥ ब्च_८।११० ॥

अभ्यासादन्यदीयेषु शुक्रशोणितबिन्दुषु ।  
भवत्यहमिति ज्ञानम् असत्यपि हि वस्तुनि ॥ ब्च_८।१११ ॥

तथाकायो ऽन्यदीयो ऽपि किमात्मेति न गृह्यते ।  
परत्वं तु स्वकायस्य स्थितमेव न दुष्करम् ॥ ब्च_८।११२ ॥

ज्ञात्वा सदोषमात्मानं परानपि गुणोदधीन् ।  
आत्मभावपरित्यागं परादानं च भावयेत् ॥ ब्च_८।११३ ॥

कायस्यावयवत्वेन यथाभीष्टाः करादयः ।  
जगतो ऽवयवत्वेन तथा कस्मान्न देहिनः ॥ ब्च_८।११४ ॥

यथात्मबुद्धिरभ्यासात् स्वकाये ऽस्मिन् निरात्मके ।  
परेष्वपि तथात्मत्वं किमभ्यासान्न जायते ॥ ब्च_८।११५ ॥

एवं परार्थं कृत्वापि न मदो न च विस्मयः ।  
आत्मानं भोजयित्वैव फलाशा न च जायते ॥ ब्च_८।११६ ॥

तस्माद्यथार्तिशोकादेर् आत्मानं गोप्तुमिच्छसि ।  
रक्षाचित्तं दयाचित्तं जगत्यभ्यस्यतां तथा ॥ ब्च_८।११७ ॥

अध्यतिष्ठदथो नाथः स्चनामाप्यवलोकितः ।  
पर्षच्छारद्यभयमप्य् अपनेतुं जनस्य हि ॥ ब्च_८।११८ ॥

दुष्करान्न निवर्तेत यस्मादभ्यासशक्तितः ।  
यस्यैव श्रवणात्त्रासस् तेनैव न विना रतिः ॥ ब्च_८।११९ ॥

आत्मानं च परांश्चैव यः शीघ्रं त्रातुमिच्छति ।  
स चरेत्परमं गुह्यं परात्मपरिवर्तनम् ॥ ब्च_८।१२० ॥

यस्मिन्नात्मन्यतिस्नेहाद् अल्पादपि भयाद्भयम् ।  
न द्विषेत्कस्तमात्मानं शत्रुवद्यो भयावहः ॥ ब्च_८।१२१ ॥

यो मन्द्य क्षुत्पिपासादि-प्रतीकारचिकीर्षया ।  
पक्षिमत्स्यमृगान् हन्ति परिपन्थं च तिष्ठति ॥ ब्च_८।१२२ ॥

यो लाभसत्क्रियाहेतोः पितरावपि मारयेत् ।  
रत्नत्रयस्वमादद्याद् येनावीचीन्धनो भवेत् ॥ ब्च_८।१२३ ॥

कः पण्डितस्तमात्मानम् इच्छेद्रक्षेत् प्रपूजयेत् ।  
न पश्येच्छत्रुवच्चैनं कश्चैनं प्रतिमानयेत् ॥ ब्च_८।१२४ ॥

यदि दास्यामि किं भोक्ष्य इत्यात्मार्थे पिशाचता ।  
यदि भोक्ष्ये किं ददामीति परार्थे देवराजता ॥ ब्च_८।१२५ ॥

आत्मार्थं पीडयित्वान्यं नरकादिषु पच्यते ।  
आत्मानं पीडयित्वा तु परार्थं सर्वसम्पदः ॥ ब्च_८।१२६ ॥

दुर्गतिर्नीचता मौर्ख्यं ययैवात्मोन्नतीच्छया ।  
तामेवान्यत्र सङ्क्राम्य सुगतिः सत्कृतिर्मतिः ॥ ब्च_८।१२७ ॥

आत्मार्थं परमाज्ञप्य दासत्वाद्यनुभूयते ।  
परार्थं त्वेनमाज्ञप्य स्वामित्वाद्यनुभूयते ॥ ब्च_८।१२८ ॥

ये केचिद् दुःखिता लोके सर्वे ते स्वसुखेच्छया ।  
ये केचित् सुखिता लोके सर्वे ते ऽन्यसुखेच्छया ॥ ब्च_८।१२९ ॥

बहुना वा किमुक्तेन दृश्यतामिदमन्तरम् ।  
स्वार्थार्थिनश्च बालस्य मुनेश्चान्यार्थकारिणः ॥ ब्च_८।१३० ॥

न नाम साध्यं बुद्धत्वं संसारे ऽपि कुतः सुखम् ।  
स्वसुखस्यान्यदुःखेन परिवर्तमकुर्वतः ॥ ब्च_८।१३१ ॥

आस्तां तावत्परो लोको दृष्टो ऽप्यर्थो न सिध्यति ।  
भृत्यस्याकुर्वतः कर्म स्वामिनो ऽददतो भृतिम् ॥ ब्च_८।१३२ ॥

त्यक्त्वान्यो ऽन्यसुखोत्पादं दृष्टादृष्टसुखोत्सवम् ।  
अन्यो ऽन्यदुःखनाद्घोरं दुःखं गृह्णन्ति मोहिताः ॥ ब्च_८।१३३ ॥

उपद्रवा ये च भवन्ति कोके यावन्ति दुःखानि भयानि चैव ।  
सर्वाणि तान्यात्मपरिग्रहेण तत्किं ममानेन परिग्रहेण ॥ ब्च_८।१३४ ॥

आत्मानमपरित्यज्य दुःखं त्यक्तुं न शक्यते ।  
यथाग्निमपरित्यज्य दाहं त्यक्तुं न शक्यते ॥ ब्च_८।१३५ ॥

तस्मात्स्वदुःखशान्त्यर्थं परदुःखशमाय च ।  
ददाम्यन्येभ्य आत्मानं परान् गृह्णामि चात्मवत् ॥ ब्च_८।१३६ ॥

अन्यसम्बद्धमस्मीति निश्चयं कुरु मे मनः ।  
सर्वसत्त्वार्थमुत्सृज्य नान्यच्चिन्त्यं त्वयाधुना ॥ ब्च_८।१३७ ॥

न युक्तं स्वार्थदृष्ट्यादि तदीयैश्चक्षुरादिभिः ।  
न युक्तं स्यन्दितुं स्वार्थम् अन्यदीयैः करादिभिः ॥ ब्च_८।१३८ ॥

तेन सत्त्वपरो भूत्वा काये ऽस्मिन्यद्यदीक्षसे ।  
तत्तदेवापहृत्यास्मात् परेभ्यो हितमाचर ॥ ब्च_८।१३९ ॥

हीनादिष्वात्मतां कृत्वा परत्वमपि चात्मनि ।  
भावयेर्ष्यां च मानं च निर्विकल्प्येन चेतसा ॥ ब्च_८।१४० ॥

एष सत्क्रियते नाहं लाभी नाहमयं यथा ।  
स्तूयते ऽयमहं निन्द्यो दुःखितो ऽहमयं सुखी ॥ ब्च_८।१४१ ॥

अहं करोमि कर्माणि तिष्ठत्येष तु सुस्थितः ।  
अयं किल महा।ल्लोके नीचो ऽहं किल निर्गुणः ॥ ब्च_८।१४२ ॥

किं निर्गुणेन कर्तव्यं सर्वस्यात्मा गुणान्वितः ।  
सन्ति ते येष्वहं नीचः सन्ति ते येष्वहं वरः ॥ ब्च_८।१४३ ॥

शीलदृष्टिविपत्त्यादि-क्लेशशक्त्या न मद्वशात् ।  
चिकित्स्यो ऽहं यथाशक्ति पीडाप्यङ्गीकृता मया ॥ ब्च_८।१४४ ॥

अथाहमचिकित्स्यो ऽस्य कस्मान्मामवमन्यते ।  
किं ममैतद्गुणैः कृत्यम् आत्मा तु गुणवानयम् ॥ ब्च_८।१४५ ॥

दुर्गतिव्याडवक्त्रस्थे- -नैवास्य करुणा जने ।  
अपरान् गुणमानेन पण्डितान् विजिगीषते ॥ ब्च_८।१४६ ॥

सममात्मानमालोक्य यतः स्वाधिक्यवृद्धये ।  
कलहेनापि संसाध्यं लाभसत्कारमात्मनः ॥ ब्च_८।१४७ ॥  
    
अपि सर्वत्र मे लोके भवेयुः प्रकटाः गुणाः ।  
अपि नाम गुणा ये ऽस्य न श्रोष्यन्त्यपि केचन ॥ ब्च_८।१४८ ॥  
    
छाद्येरन्नपि मे दोषाः स्यान्मे पूजास्य नो भवेत् ।  
सुलब्धा अद्य मे लाभाः पूजितो ऽहमयं न तु ॥ ब्च_८।१४९ ॥

पश्यामो मुदितास्तावच् चिरादेनं खलीकृतम् ।  
हास्यं जनस्य सर्वस्य निन्द्यमानमितस्ततः ॥ ब्च_८।१५० ॥

अस्यापि हि वराकस्य स्पर्धा किल मया सह ।  
किमस्य श्रुतमेतावत् प्रज्ञारूपं कुलं धनम् ॥ ब्च_८।१५१ ॥

एवमात्मगुणाञ्श्रुत्वा कीर्त्यमानानितस्ततः ।  
सञ्जातपुलको हृष्टः परिभोक्ष्ये सुखोत्सवम् ॥ ब्च_८।१५२ ॥

यद्यप्यस्य भवेल्लाभो ग्राह्यो ऽस्माभिरसौ बलात् ।  
दत्वास्मै यापनामात्रम् अस्मत्कर्म करोति चेत् ॥ ब्च_८।१५३ ॥

सुखाच्च च्यावनीयो ऽयं योज्यो ऽस्मद्व्यथया सदा ।  
अनेन शतशः सर्वे संसारव्यथिता वयम् ॥ ब्च_८।१५४ ॥

अप्रमेया गताः कल्पाः स्वार्थं जिज्ञासतस्तव ।  
श्रमेण महतानेन दुःखमेव त्वयार्जितम् ॥ ब्च_८।१५५ ॥

मद्विज्ञप्त्या तथात्रापि प्रवर्तस्वाविचारतः ।  
द्रक्ष्यस्येतद्गुणान् पश्चाद् भूतं हि वचनं मुनेः ॥ ब्च_८।१५६ ॥

अभविष्यदिदं कर्म कृतं पूर्वं यदि त्वया ।  
बौद्धं सम्पत्सुखं मुक्त्वा नाभविष्यदियं दशा ॥ ब्च_८।१५७ ॥

तस्माद्यथान्यदीयेषु शुक्रशोणितबिन्दुषु ।  
चकर्थ त्वमहङ्कारं तथान्येष्वपि भावय ॥ ब्च_८।१५८ ॥

अन्यदीयश्चरो भूत्वा काये ऽस्मिन् यद्यदीक्षसे ।  
तत्तदेवापहृत्यर्थं परेभ्यो हितमाचर ॥ ब्च_८।१५९ ॥

अयं सुस्थः परो दुःस्थो नीचैरन्यो ऽयमुच्चकैः ।  
परः करोत्ययं नेति कुरुष्वेर्ष्यां त्वमात्मनि ॥ ब्च_८।१६० ॥

सुखाच्च च्यावयात्मानं परदुःखे नियोजय ।  
कदायं किं करोतीति छलमस्य निरूपय ॥ ब्च_८।१६१ ॥

अन्येनापि कृतं दोषं पातयास्यैव मस्तके ।  
अल्पमप्यस्य दोषं च प्रकाशय महामुनेः ॥ ब्च_८।१६२ ॥

अन्याधिकयशोवादैर् यशो ऽस्य मलिनीकुरु ।  
निकृष्टदासवच्चैनं सत्त्वकार्येषु वाहय ॥ ब्च_८।१६३ ॥

नागन्तुकगुणांशेन स्तुत्यो दोषमयो ह्ययम् ।  
यथा कश्चिन्न जानीयाद् गुणमस्य तथा कुरु ॥ ब्च_८।१६४ ॥

सङ्क्षेपाद् यद्यदात्मार्थे परेष्वपकृतं त्वया ।  
तत्तदात्मनि सत्त्वार्थे व्यसनं विनिपातय ॥ ब्च_८।१६५ ॥

नैवोत्साहो ऽस्य दातव्यो येनायं मुखरो भवेत् ।  
स्थाप्यो नवबधूवृत्तौ ह्रीतो भीतो ऽथ संवृतः ॥ ब्च_८।१६६ ॥

एवं कुरुष्व तिष्ठैवं न कर्तव्यमिदं त्वया ।  
एवमेषः वशः कार्यो निग्राह्यस्तदतिक्रमे ॥ ब्च_८।१६७ ॥

अथैवमुच्यमाने ऽपि चित्तं नेदं करिष्यसि ।  
त्वामेव निग्रहीष्यामि सर्वदोषास्तदाश्रिताः ॥ ब्च_८।१६८ ॥

क्व यास्यसि मया दृष्टः सर्वदर्पान्निहन्मि ते ।  
अन्यो ऽसौ पूर्वकः कालस् त्वया यत्रास्मि नाशितः ॥ ब्च_८।१६९ ॥

अद्याप्यस्ति मम स्वार्थ इत्याशां त्यज साम्प्रतम् ।  
त्वं विक्रीतो मयान्येषु बहुखेदमचिन्तयन् ॥ ब्च_८।१७० ॥

त्वां सत्त्वेषु न दास्यामि यदि नाम प्रमादतः ।  
त्वं मां नरकपालेषु प्रदास्यसि न संशयः ॥ ब्च_८।१७१ ॥

एवं चानेकधा दत्वा त्वयाहं व्यथितश्चिरम् ।  
निहन्मि स्वार्थचेटं त्वां तानि वैराण्यनुस्मरन् ॥ ब्च_८।१७२ ॥

न कर्तव्यात्मनि प्रीतिर् यद्यात्मप्रीतिरस्ति ते ।  
यद्यात्मा रक्षितव्यो ऽयं रक्षितव्यो न युज्यते ॥ ब्च_८।१७३ ॥

यथा यथास्य कायस्य क्रियते परिपालनम् ।  
सुकुमारतरो भूत्वा पतत्येव तथा तथा ॥ ब्च_८।१७४ ॥

अस्यैवं पतितस्यापि सर्वापीयं वसुन्धरा ।  
नालं पूरयितुं वाञ्छां तत्को ऽस्येच्छां करिष्यति ॥ ब्च_८।१७५ ॥

अशक्यमिच्छतः क्लेश आशाभङ्गश्च जायते ।  
निराशो यस्तु सर्वत्र तस्य सम्पदजीर्णिका ॥ ब्च_८।१७६ ॥

तस्मान्न प्रसरो देयः कायस्येच्छाभिवृद्धये ।  
भद्रकं नाम तद्वस्तु यदिष्टत्वान्न गृह्यते ॥ ब्च_८।१७७ ॥

भस्मनिष्ठावसानो ऽयं निश्चेष्टान्येन चाल्यते ।  
अशुचिप्रतिमा घोरा कस्मादत्र ममाग्रहः ॥ ब्च_८।१७८ ॥

किं ममानेन यन्त्रेण जीविना वा मृतेन वा ।  
लोष्ट्रादेः को विशेषो ऽस्य हाहङ्कारं न नश्यसि ॥ ब्च_८।१७९ ॥

शरीरपक्षपातेन वृथा दुःखमुपार्ज्यते ।  
किमस्य काष्ठतुल्यस्य द्वेषेणानुनयेन वा ॥ ब्च_८।१८० ॥

मया वा पालितस्यैवं गृध्राद्यैर्भक्षितस्य वा ।  
न च स्नेहो न च द्वेषस् तस्मात् स्नेहं करोमि किम् ॥ ब्च_८।१८१ ॥

रोषो यस्य खलीकारात् तोषो यस्य च पूजया ।  
स एव चेन्न जानाति श्रमः कस्य कृतेन मे ॥ ब्च_८।१८२ ॥

इमं ये कायमिच्छन्ति ते ऽपि मे सुहृदः किल ।  
सर्वे स्वकायमिच्छन्ति ते ऽपि कस्मान्न मे प्रियाः ॥ ब्च_८।१८३ ॥

तस्मान्मयानपेक्षेण कायस्त्यक्तो जगद्धिते ।  
अतो ऽयं बहुदोषो ऽपि धार्यते कर्मभाण्डवत् ॥ ब्च_८।१८४ ॥

तेनालं लोकचरितैः पण्डिताननुयाम्यहम् ।  
अप्रमादकथां स्मृत्वा स्त्यानमिद्धं निवारयन् ॥ ब्च_८।१८५ ॥

तस्मादावरणं हन्तुं समाधानं करोम्यहम् ।  
विमार्गाच्चित्तमाकृष्य स्वालम्बननिरन्तरम् ॥ ब्च_८।१८६ ॥

बोधिचर्यावतारे ध्यानपारमिता अष्टमः परिच्छेदः ॥

****************************************************************  
    