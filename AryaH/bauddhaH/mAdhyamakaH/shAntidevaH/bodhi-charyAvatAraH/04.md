+++
title = "०४"

+++

एवं गृहीत्वा सुदृढं बोधिचित्तं जिनात्मजः ।  
शिक्षानतिक्रमे यत्नं कुर्यान्नित्यमतन्द्रितः ॥ ब्च_४।१ ॥

सहसा यत्समारब्धं सम्यग् यदविचारितं ।  
तत्र कुर्यान्नवेत्येवं प्रतिज्ञायापि युज्यते ॥ ब्च_४।२ ॥

विचारितं तु यद्बुद्धैर् महाप्राज्ञैश्च तत्सुतैः ।  
मयापि च यथाशक्ति तत्र किं परिलम्ब्यते ॥ ब्च_४।३ ॥

यदिचैवं प्रतिज्ञाय साधयेयं न कर्मणा ।  
एतां सर्वां विसंवाद्य का गतिर्मे भविष्यति ॥ ब्च_४।४ ॥

मनसा चिन्तयित्वापि यो न दद्यात्पुनर्नरः ।  
स प्रेतो भवतीत्युक्तम् अल्पमात्रे ऽपि वस्तुनि ॥ ब्च_४।५ ॥

किमुतानुत्तरं सौख्यम् उच्चैरुद्धुष्य भावतः ।  
जगत्सर्वं विसंवाद्य का गतिर्मे भविष्यति ॥ ब्च_४।६ ॥

वेत्ति सर्वज्ञ एवैताम् अचिन्त्यां कर्मणो गतिं ।  
यद्बोधिचित्तत्यागे ऽपि मोचयत्येव तान्नरान् ॥ ब्च_४।७ ॥

बोधिसत्त्वस्य तेनैवं सर्वापत्तिर्गरीयसी ।  
यस्मादापद्यमानो ऽसौ सर्व सत्त्वार्थहानिकृत् ॥ ब्च_४।८ ॥

यो ऽप्यन्यः क्षणमप्यस्य पुण्यविघ्नं करिष्यति ।  
तस्य दुर्गतिपर्यन्तो नास्ति सत्त्वार्थधातिनः ॥ ब्च_४।९ ॥

एकस्यापि हि सत्त्वस्य हितं हत्वा हतो भवेत् ।  
अशेषाकाशपर्यन्त-वासिनां किमु देहिनां ॥ ब्च_४।१० ॥

एवमापत्तिबलतो बोधिचित्तबलेन च ।  
दोलायमानः संसारे भूमिप्राप्तश्चिरायते ॥ ब्च_४।११ ॥

तस्माद्यथा प्रतिज्ञातं साधनीयं मयादरात् ।  
नाद्य चेत्क्रियते यत्नस् तलेनास्मि तलं गतः ॥ ब्च_४।१२ ॥

अप्रमेया गता बुद्धाः सर्वसत्त्वगवेषकाः ।  
नैषामहं स्वदोषेण चिकित्सागोचरं गतः ॥ ब्च_४।१३ ॥

अद्यापि चेत्तथैव स्यां यथैवाहं पुनः पुनः ।  
दुर्गतिव्याधिमरण-च्छेदभेदाद्यवाप्नुयां ॥ ब्च_४।१४ ॥

कदा तथागतोत्पादं श्रद्धां मानुष्यमेव वा ।  
कुशलाभ्यासयोग्यत्वम् एवं लप्स्ये ऽति दुर्लभं ॥ ब्च_४।१५ ॥

आरोग्यदिवसं चेदं सभक्तं निरुपद्रवं ।  
आयुः क्षणं विसंवादि कायो याचितकोपमः ॥ ब्च_४।१६ ॥

नहीदृशैर्मच्चरितैर् मानुष्यं लभ्यते पुनः ।  
अलभ्यमाने मानुष्ये पापमेव कुतः शुभं ॥ ब्च_४।१७ ॥

यदा कुशलयोग्यो ऽपि कुशलं न करोम्यहं ।  
अपायदुःखैः सम्मूढः किं करिष्याम्यहं तदा ॥ ब्च_४।१८ ॥

अकुर्वतश्च कुशलं पापं चाप्युपचिन्वतः ।  
हतः सुगतशब्दो ऽपि कल्पकोटिशतैरपि ॥ ब्च_४।१९ ॥

अत एवाह भगवान् मानुषमतिदुर्लभं ।  
महार्णवयुगच्छिद्र-कूर्मग्रीवार्पणोपमं ॥ ब्च_४।२० ॥

एकक्षणात्कृतात्पापाद् अवीचौ कल्पमाप्स्यते ।  
अनादिकालोपचितात् पापात्का सुगतौ कथा ॥ ब्च_४।२१ ॥

न च तन्मात्रमेवासौ वेदयित्वा विमुच्यते ।  
यस्यात्तद्वेदयन्नेव पापमन्यत्प्रसूयते ॥ ब्च_४।२२ ॥

नातःपरा वञ्चनास्ति न च मोहो ऽस्त्यतःपरः ।  
यदीदृशं क्षणं प्राप्य नाभ्यस्तं कुशलं मया ॥ ब्च_४।२३ ॥

यदि चैवं विमृष्यामि पुनः सीदामि मोहितः ।  
शोचिष्यामि चिरं भूयो यमदूतैः प्रचोदितः ॥ ब्च_४।२४ ॥

चिरं धक्ष्यति मे कायं नारकाग्निः सुदुःसहः ।  
पश्चात्तापानलश्चित्तं चिरं धक्ष्यतिनिश्चितं ॥ ब्च_४।२५ ॥

कथञ्चिदपि सम्प्राप्तो हितभूमिं सुदुर्लभां ।  
जानन्नपि च नीयो ऽहं तानेव नरकान्पुनः ॥ ब्च_४।२६ ॥

अत्र मे चेतना नास्ति मन्त्रैरिव विमोहितः ।  
न जाने केन मुह्यामि को ऽत्रान्तर्मम तिष्ठति ॥ ब्च_४।२७ ॥

हस्तपादादिरहितास् तृष्णाद्वेषादिशत्रवः ।  
न शुरा न च ते प्राज्ञाः कथं दासीकृतो ऽस्मि तैः ॥ ब्च_४।२८ ॥

मच्चित्तावस्थिता एव ध्नन्ति मामेव सुस्थिताः ।  
तत्राप्यहं न कुप्यामि धिगस्थानसहिष्णुतां ॥ ब्च_४।२९ ॥

सर्वे देवा मनुष्याश्च यदि स्युर्मम शत्रवः ।  
ते ऽपि नावीचिकं वह्निं समुदानयितुं क्षमाः ॥ ब्च_४।३० ॥

मेरोरपि यदासङ्गान् न भस्माप्युपलभ्यते ।  
क्षणात्क्षिपन्ति मां तत्र बलिनः क्लेशशत्रवः ॥ ब्च_४।३१ ॥

नहि सर्वान्यशत्रूणां दीर्घमायुरपीदृशं ।  
अनाद्यन्तं महादीर्घं यन्मम क्लेशवैरिणां ॥ ब्च_४।३२ ॥

सर्वे हिताय कल्पन्ते आनुकूल्येन सेविताः ।  
सेव्यमानास्त्वमी क्लेशाः सुतरां दुःखकारकाः ॥ ब्च_४।३३ ॥

इतिसततदीर्घवैरिषु व्यसनौघप्रसवैकहेतुषु ।  
हृदये निवसत्सु निर्भयं मम संसाररतिः कथं भवेत् ॥ ब्च_४।३४ ॥

भवचारकपालका इमे नरकादिष्वपि वध्यघातकाः ।  
मतिवेश्मनि लोभपञ्जरे यदि तिष्ठति कुतः सुखं मम ॥ ब्च_४।३५ ॥

तस्मान्न तावदहमत्र धुरं क्षिपामि यावन्न शत्रव इमे निहताः समक्षं ।  
खल्पे ऽपि तावदपकारिणि बद्धरोषा मानोन्नतास्तमनिहत्य न यान्ति निद्रां ॥ ब्च_४।३६ ॥

प्रकृतिमरणदुःखितान्धकारान् रणशिरसि प्रसमं निहन्तुमुग्राः ।  
अगणितशरशक्तिघातदुःखा न विमुखतामुपयान्त्यसाधयित्वा ॥ ब्च_४।३७ ॥

किमुत सततसर्वदुःखहेतून् प्रकृतिरिपूनुपहन्तुमुद्यतस्य ।  
भवति मम विषाददैन्यमद्य व्यसनशतैरपि केन हेतुना वै ॥ ब्च_४।३८ ॥

अकारणेनैव रिपुक्षतानि गात्रेष्वलण्कारवदुद्वहन्ति ।  
महार्हसिद्ध्यै तु समुद्यतस्य दुःखानि कस्मान्मम बाधकानि ॥ ब्च_४।३९ ॥

स्वजीविकामात्रनिबद्धचित्ताः कैवर्तचण्डालकृषीवलाद्याः ।  
शीतातपादिव्यसनं सहन्ते जगद्धितार्थं न कथं सहे ऽहम् ॥ ब्च_४।४० ॥

दशदिग्व्योमपर्यन्त-जगत्क्लेशविमोक्षणे ।  
प्रतिज्ञाय महात्मापि न क्लेशेभ्यो विमोचितः ॥ ब्च_४।४१ ॥

आत्मप्रमाणमज्ञात्वा ब्रुवन्नुन्मत्तकस्तदा ।  
अनिवर्त्ती भविष्यामि तस्मात्क्लेशवधे सदा ॥ ब्च_४।४२ ॥

अत्र ग्रही भविष्यामि बद्धवैरश्च विग्रही ।  
अन्यत्र तद्विधात्क्लेशात् क्लेशघातानुबन्धिनः ॥ ब्च_४।४३ ॥

गलन्त्वन्त्राणि मे कामं शिरः पततु नाम मे ।  
न त्वेवावनतिं यामि सर्वथा क्लेशवैरिणाम् ॥ ब्च_४।४४ ॥

निर्वासितस्यापि तु नाम शत्रोर् देशान्तरे स्थानपरिग्रहः स्यात् ।  
यतः पुनः सम्भृतशक्तिरेति न क्लेशशत्रोर्गतिरीदृशी तु ॥ ब्च_४।४५ ॥

क्वासौ यायान्मनःस्थो निरस्तः स्थित्वा यस्मिन्मद्वधार्थं यतेत ।  
नोद्योगो मे केवलं मन्दबुद्धेः क्लेशाः प्रज्ञादृष्टिसाध्या वराकाः ॥ ब्च_४।४६ ॥

न क्लेशा विषयेषु नेन्द्रियगणे नाप्यन्तराले स्थिता नातो ऽन्यत्र कुहस्थिताः पुनरिमे मथ्नन्ति कृत्स्नं जगत् ।  
मायैवेयमतो विमुञ्च हृदयत्रासं भजस्वोद्यमं प्रज्ञार्थं किमकाण्ड एव नरकेष्वात्मानमाबाधसे ॥ ब्च_४।४७ ॥

एवं विनिश्चित्य करोमि यत्नं यथोक्तशिक्षाप्रतिपत्तिहेतोः ।  
वैद्योपदेशाच्चलतः कुतो ऽस्ति भैषज्यसाध्यस्य निरामयत्वम् ॥ ब्च_४।४८ ॥

बोधिचर्यावतारे बोधिसत्त्वशिक्षा चतुर्थः परिच्छेदः ॥

****************************************************************
