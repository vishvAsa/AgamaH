+++
title = "०१"

+++
    
औम् नमो बुद्धाय ।  
    
सुगतान् ससुतान् सधर्मकायान् प्रणिपत्यादरतो ऽखिलांश्च वन्द्यान् ।  
सुगतात्मजसंवरावतारं कथयिष्यामि यथागमं समासात् ॥ ब्च_१।१ ॥

न हि किञ्चिदपूर्वमत्र वाच्यं न च सङ्ग्रथनकौशलं ममास्ति ।  
अतएव न मे परार्थचिन्ता स्वमनो वासयितुं कृतं ममेदं ॥ ब्च_१।२ ॥

मम तावदनेन याति वृद्धिं कुशलं भावयितुं प्रसादवेगः ।  
अथ मत्समधातुरेव पश्येद् अपरो ऽप्येनमतो ऽपि सार्थको ऽयं ॥ ब्च_१।३ ॥

क्षणसम्पदियं सुदुर्लभा प्रतिलब्धा पुरुषार्थसाधनी ।  
यदि नात्र विचिन्त्यते हितं पुनरप्येष समागमः कुतः ॥ ब्च_१।४ ॥

रात्रौ यथा मेघघनान्धकारे विद्युत्क्षणं दर्शयति प्रकाशं ।  
बुद्धानुभावेन तथा कदाचिल्-लोकस्य पुण्येषु मतिः क्षणं स्यात् ॥ ब्च_१।५ ॥

तस्माच्छुभं दुर्बलमेव नित्यं बलं तु पापस्य महत्सुघोरं ।  
तज्जीयते ऽन्येन शुभेन केन सम्बोधिचित्तं यदि नाम न स्यात् ॥ ब्च_१।६ ॥

कल्पाननल्पान् प्रविचिन्तयद्भिर् दृष्टं मुनीन्द्रैर्हितमेतदेव ।  
यतः सुखेनैव सुखं प्रवृद्धम् उत्प्लावयत्यप्रमिताञ्जनौघान् ॥ ब्च_१।७ ॥

भवदुःखशतानि तर्तुकामैर् अपि सत्त्वव्यसनानि हर्तुकामैः ।  
बहुसौख्यशतानि भोक्तुकामैर् न विमोच्यं हि सदैव बोधिचित्तं ॥ ब्च_१।८ ॥

भवचारकबन्धनो वराकः सुगतानां सुत उच्यते क्षणेन् ।  
न नरामरलोकवन्दनीयो भवति स्मोदित एव बोधिचित्ते ॥ ब्च_१।९ ॥

अशुचिप्रतिमामिमां गृहीत्वा जिनरत्नप्रतिमां करोत्यनर्घां ।  
रसजातमतीव वेधनीयं सुदृढं गृह्णत बोधिचित्तसञ्ज्ञं ॥ ब्च_१।१० ॥

सुपरीक्षितमप्रमेयधीभिर् बहुमूल्यं जगदेकसार्थवाहैः ।  
गतिपत्तनविप्रवासशीलाः सुदृढं गृह्णत बोधिचित्तरत्नं ॥ ब्च_१।११ ॥

कदलीव फलं विहाय याति क्षयमन्यत्कुशलं हि सर्वमेव ।  
सततं फलति क्षयं न याति प्रसवत्येव तु बोधिचित्तवृक्षः ॥ ब्च_१।१२ ॥

कृत्वापि पापानि सुदारुणानि यदाश्रयादुत्तरति क्षणेन ।  
शूराश्रयेणेव महाभयानि नाश्रीयते तत्कथमज्ञसत्त्वैः ॥ ब्च_१।१३ ॥

युगान्तकालानलवन्महान्ति पापानि यन्निर्दहति क्षणेन ।  
यस्यानुशंसानमितानुवाच मैत्रेयनाथः सुधनाय धीमान् ॥ ब्च_१।१४ ॥

तद्बोधिचित्तं द्विविधं विज्ञातव्यं समासतः ।  
बोधिप्रणिधिचित्तं च बोधिप्रस्थानमेव च ॥ ब्च_१।१५ ॥

गन्तुकामस्य गन्तुश्च यथा भेदः प्रतीयते ।  
तथा भेदो ऽनयोर्ज्ञेयो यथासङ्ख्येन पण्डितैः ॥ ब्च_१।१६ ॥

बोधिप्रणिधिचित्तस्य संसारे ऽपि फलं महत् ।  
न त्वविच्छिन्नपुण्यत्वं यथा प्रस्थानचेतसः ॥ ब्च_१।१७ ॥

यतः प्रभृत्यपर्यन्त-सत्त्वधातुप्रमोक्षणे ।  
समाददाति तच्चित्तम् अनिवर्त्येन चेतसा ॥ ब्च_१।१८ ॥

ततः प्रभृति सुप्तस्य प्रमत्तस्याप्यनेकशः ।  
अविच्छिन्नाः पुण्यधाराः प्रवर्तन्ते नभःसमाः ॥ ब्च_१।१९ ॥

इदं सुबाहुपृच्छायां सोपपत्तिकमुक्तवान् ।  
हीनाधिमुक्तिसत्त्वार्थं स्वयमेव तथागतः ॥ ब्च_१।२० ॥

शिरःशूलानि सत्त्वानां नाशयामीति चिन्तयन् ।  
अप्रमेयेण पुण्येन गृह्यते स्म हिताशयः ॥ ब्च_१।२१ ॥

किमुताप्रमितं शूलम् एकैकस्य जिहीर्षतः ।  
अप्रमेयगुणं सत्त्वम् एकैकं च चिकीर्षतः ॥ ब्च_१।२२ ॥

कस्य मातुः पितुर्वापि हिताशंसेयमीदृशी ।  
देवतानामृषीणां वा ब्रह्मणां वा भविष्यति ॥ ब्च_१।२३ ॥

तेषामेव च सत्त्वानां स्वार्थे ऽप्येष मनोरथः ।  
नोत्पन्नपूर्वः स्वप्ने ऽपि परार्थे सम्भवः कुतः ॥ ब्च_१।२४ ॥

सत्त्वरत्नविशेषो ऽयम् अपूर्वो जायते कथं ।  
यत्परार्थाशयो ऽन्येषां न स्वार्थे ऽप्युपजायते ॥ ब्च_१।२५ ॥

जगदानन्दबीजस्य जगद्दुःखौषधस्य च ।  
चित्तरत्नस्य यत्पुण्यं तत्कथं हि प्रमीयतां ॥ ब्च_१।२६ ॥

हिताशंसनमात्रेण बुद्धपूजा विशिष्यते ।  
किं पुनः सर्वसत्त्वानां सर्वसौख्यार्थमुद्यमात् ॥ ब्च_१।२७ ॥

दुःखमेवाभिधावन्ति दुःखनिःसरणाशया ।  
सुखेच्छयैव सम्मोहात् स्वसुखं घ्नन्ति शत्रुवत् ॥ ब्च_१।२८ ॥

यस्तेषां सुखरङ्काणां पीडितानामनेकशः ।  
तृप्तिं पूर्वसुखैः कुर्यात् सर्वाः पीडाश्छिनत्ति च ॥ ब्च_१।२९ ॥

नाशयत्यपि सम्मोहं साधुस्तेन समः कुतः ।  
कुतो वा तादृशं मित्रं पुण्यं वा तादृशं कुतः ॥ ब्च_१।३० ॥

कृते यः प्रतिकुर्वीत सो ऽपि तावत्प्रशस्यते ।  
अव्यापारितसाधुस्तु बोधिसत्त्वः किमुच्यतां ॥ ब्च_१।३१ ॥

कतिपयजनसत्रदायकः कुशलकृदित्यभिपूज्यते जनैः ।  
क्षणमशनकमात्रदानतः सपरिभवं दिवसार्धयापनात् ॥ ब्च_१।३२ ॥

किमु निरवधिसत्त्वसङ्ख्यया निरवधिकालमनुप्रयच्छतः ।  
गगनजनपरिक्षयाक्षयं सकलमनोरथसम्प्रपूरणं ॥ ब्च_१।३३ ॥

इति सत्त्रपतौ जिनस्य पुत्त्रे कलुषं स्वे हृदये करोति यश्च ।  
कलुषोदयसङ्ख्यया स कल्पान् नरकेष्वावसतीति नाथ आह ॥ ब्च_१।३४ ॥

अथ यस्य मनः प्रसादमेति प्रसवेत्तस्य ततो ऽधिकं फलं ।  
महता हि बलेन पापकर्म जिनपुत्त्रेषु शुभं त्वयत्नतः ॥ ब्च_१।३५ ॥

तेषां शरीराणि नमस्करोमि यत्रोदितं तद्वरचित्तरत्नं ।  
यत्रापकारो ऽपि सुखानुबन्धी सुखाकरांस्तान् शरणं प्रयामि ॥ ब्च_१।३६ ॥

बोधिचर्यावतारे बोधिचित्तानुशंसा नाम प्रथमः परिच्छेदः ॥  
    
****************************************************************
