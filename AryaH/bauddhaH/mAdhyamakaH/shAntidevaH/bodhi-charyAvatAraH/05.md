+++
title = "०५"

+++

शिक्षां रक्षितुकामेन चित्तं रक्ष्यं प्रयत्नतः ।  
न शिक्षा रक्षितुं शक्या चलं चित्तमरक्षता ॥ ब्च_५।१ ॥  
    
अदान्ता मत्तमातङ्गा न कुर्वन्तीह तां व्यथाम् ।  
करोति यामवीच्यादौ मुक्तश्चित्तमतङ्गजः ॥ ब्च_५।२ ॥

बद्धश्चेच्चितमातङ्गः स्मृतिरज्ज्वा समन्ततः ।  
भयमस्तं गतं सर्वं कृत्स्नं कल्याणमागतम् ॥ ब्च_५।३ ॥

ब्याघ्राः सिंहा गजा ऋक्षाः सर्पाः सर्वे च शत्रवः ।  
सर्वे नरकपालाश्च डाकिन्यो राक्षसास्तथा ॥ ब्च_५।४ ॥

सर्वे बद्धा भवन्त्येते चित्तस्यैकस्य बन्धनात् ।  
चित्तस्यैकस्य दमनात् सर्वे दान्ता भवन्ति च ॥ ब्च_५।५ ॥  
    
यस्माद्भयानि सर्वाणि दुःखान्यप्रमितानि च ।  
चित्तादेव भवन्तीति कथितं तत्त्ववादिना ॥ ब्च_५।६ ॥

शस्त्राणि केन नरके घटितानि प्रयत्नतः ।  
तप्तायःकुट्टिमं केन कुतो जाताश्च ताः स्त्रियः ॥ ब्च_५।७ ॥

पापचित्तसमुद्भूतं तत्तत्सर्वं जगौ मुनिः ।  
तस्मान्न कश्चित्रैलोक्ये चित्तादन्यो भयानकः ॥ ब्च_५।८ ॥

अदरिद्रं जगत्कृत्वा दानपारमिता यदि ।  
जगद्दरिद्रमद्यापि सा कथं पूर्वतायिनाम् ॥ ब्च_५।९ ॥

फलेन सह सर्वस्व-त्यागचित्ताज्जने ऽखिले ।  
दानपारमिता प्रोक्ता तस्मात् सा चित्तमेव तु ॥ ब्च_५।१० ॥

मत्स्यादयः क्व नीयन्तां मारयेयं यतो न तान् ।  
लब्धे विरतिचित्ते तु शीलपारमिता मता ॥ ब्च_५।११ ॥

कियतो मारयिष्यामि दुर्जनान् गगनोपमान् ।  
मारिते क्रोधचित्ते तु मारिताः सर्वशत्रवः ॥ ब्च_५।१२ ॥

भूमिं छादयितुं सर्वां कुतश्चर्म भविष्यति ।  
उपानच्चर्ममात्रेण छन्ना भवति मेदिनी ॥ ब्च_५।१३ ॥

बाह्या भावा मया तद्वच् छक्या वारयितुं न हि ।  
स्वचित्तं वारयिष्यामि किं ममान्यैर्निवारितैः ॥ ब्च_५।१४ ॥

सहापि वाक्छरीराभ्यां मन्दवृत्तेर्न तत्फलम् ।  
यत्पटोरेककस्यापि चित्तस्य ब्रह्मतादिकम् ॥ ब्च_५।१५ ॥

जपास्तपांसि सर्वाणि दीर्घकालकृतान्यपि ।  
अन्यचित्तेन मन्देन वृथैवेत्याह सर्ववित् ॥ ब्च_५।१६ ॥

दुःखं हन्तुं सुखं प्राप्तुं ते भ्रमन्ति मुधाम्बरे ।  
यैरेतद्धर्मसर्वस्वं चित्तं गुह्यं न भावितम् ॥ ब्च_५।१७ ॥

तस्मात्स्वधिष्ठितं चित्तं मया कार्यं सुरक्षितम् ।  
चित्तरक्षाव्रतं मुक्त्वा बहुभिः किं मम व्रतैः ॥ ब्च_५।१८ ॥

यथा चपलमध्यस्थो रक्षति व्रणमादरात् ।  
एवं दुर्जनमध्यस्थो रक्षेच्चित्तव्रणं सदा ॥ ब्च_५।१९ ॥

व्रणदुःखलवाद्भीतो रक्षति व्रणमादरात् ।  
सङ्घातपर्वताघाताद् भीतश्चित्तव्रणं न किम् ॥ ब्च_५।२० ॥

अनेन हि विहारेण विहरन् दुर्जनेष्वपि ।  
प्रमदाजनमध्ये ऽपि यतिर्धीरो न खण्ड्यते ॥ ब्च_५।२१ ॥

लाभा नश्यन्तु मे कामं सत्कारः कायजीवितम् ।  
नश्यत्वन्यच्च कुशलं मा तु चित्तं कदाचन ॥ ब्च_५।२२ ॥

चित्तं रक्षितुकामानां मयैष क्रियते ऽञ्जलिः ।  
स्मृतिं च सम्प्रजन्यं च सर्वयत्नेन रक्षत ॥ ब्च_५।२३ ॥

व्याध्याकुलो नरो यद्वन् न क्षमः सर्वकर्मसु ।  
तथाभ्यां व्याकुलं चित्तं न क्षमं सर्वकर्मसु ॥ ब्च_५।२४ ॥

असम्प्रजन्यचित्तस्य श्रुतचिन्तितभावितम् ।  
सच्छिद्रकुम्भजलवन् न स्मृताववतिष्ठते ॥ ब्च_५।२५ ॥

अनेके श्रुतवन्तो ऽपि श्राद्धा यत्नपरा अपि ।  
असम्प्रजन्यदोषेण भवन्त्यापत्तिकश्मलाः ॥ ब्च_५।२६ ॥

असम्प्रजन्यचौरेण स्मृतिमोषानुसारिणा ।  
उपचित्यापि पुण्यानि मुषिता यान्ति दुर्गतिम् ॥ ब्च_५।२७ ॥

क्लेशतस्करसङ्घो ऽयम् अवतारगवेषकः ।  
प्राप्यावतारं मुष्णाति हन्ति सद्गतिजीबितम् ॥ ब्च_५।२८ ॥

तस्मात्स्मृतिर्मनोद्वारान् नापनेया कदाचन ।  
गतापि प्रत्युपस्थाप्या संस्मृत्यापायिकीं व्यथाम् ॥ ब्च_५।२९ ॥

उपाध्यायानुशासिन्या भीत्याप्यादरकारिणाम् ।  
धन्यानां गुरुसंवासात् सुकरं जायते स्मृतिः ॥ ब्च_५।३० ॥

बुद्धाश्च बोधिसत्त्वाश्च सर्वत्राव्याहतेक्षणाः ।  
सर्वमेवाग्रतस्तेषां तेषामस्मि पुरः स्थितः ॥ ब्च_५।३१ ॥

इति ध्यात्वा तथा तिष्ठेत् त्रपादरभयान्वितः ।  
बुद्धानुस्मृतिरप्येवं भवेत्तस्य मुहुर्मुहुः ॥ ब्च_५।३२ ॥

सम्प्रजन्यं तदायाति न च यात्यागतं पुनः ।  
स्मृतिर्यदा मनोद्वारे रक्षार्थमवतिष्ठते ॥ ब्च_५।३३ ॥

पूर्वं तावदिदं चित्तं सदोपस्थाप्यमीदृशम् ।  
निरिन्द्रियेणेव मया स्थातव्यं काष्ठवत्सदा ॥ ब्च_५।३४ ॥

निष्फला नेत्रविक्षेपा न कर्त्तव्याः कदाचन ।  
निध्यायन्तीव सततं कार्या दृष्टिरधोगता ॥ ब्च_५।३५ ॥

दृष्टिविश्रामहेतोस्तु दिशः पश्येत्कदाचन ।  
आभासमात्रं दृष्ट्वा च स्वागतार्थं विलोकयेत् ॥ ब्च_५।३६ ॥

मार्गादौ भयबोधार्थं मुहुः पश्येच्चतुर्दिशम् ।  
दिशो विश्रम्य वीक्षेत परावृत्येव पृष्ठतः ॥ ब्च_५।३७ ॥

सरेदपसरेद्वापि पुरः पश्चान्निरूप्य च ।  
एवं सर्वास्ववस्थासु कार्यं बुद्ध्वा समाचरेत् ॥ ब्च_५।३८ ॥

कायेनैवमवस्थेयम् इत्याक्षिप्य क्रियां पुनः ।  
कथं कायः स्थित इति द्रष्टव्यं पुनरन्तरा ॥ ब्च_५।३९ ॥

निरूप्यः सर्वयत्नेन चित्तमत्तद्विपस्तथा ।  
धर्मचिन्तामहास्तम्भे यथा बद्धो न मुच्यते ॥ ब्च_५।४० ॥

कुत्र मे वर्तत इति प्रत्यवेक्ष्यं तथा मनः ।  
समाधानधुरं नैव क्षणमप्युत्सृजेद्यथा ॥ ब्च_५।४१ ॥

भयोत्सवादिसम्बन्धे यद्यशक्तो यथासुखम् ।  
दानकाले तु शीलस्य यस्मादुक्तमुपेक्षणम् ॥ ब्च_५।४२ ॥

यद्बुद्ध्वा कर्तुमारब्धं ततो ऽन्यन्न विचिन्तयेत् ।  
तदेव तावन्निष्पाद्यं तद्गतेनान्तरात्मना ॥ ब्च_५।४३ ॥

एवं हि सुकृतं सर्वम् अन्यथा नोभयं भवेत् ।  
असम्प्रजन्यक्लेशो ऽपि वृद्धिं चैवं गमिष्यति ॥ ब्च_५।४४ ॥

नानाविधप्रलापेषु वर्तमानेष्वनेकधा ।  
कौतूहलेषु सर्वेषु हन्यादौत्सुक्यमागतम् ॥ ब्च_५।४५ ॥  
    
मृन्मर्दनतृणच्छेद-रेखाद्यफलमागतम् ।  
स्मृत्वा ताथागतीं शिक्षां भीतस्तत्क्षणमुत्सृजेत् ॥ ब्च_५।४६ ॥

यदा चलितुकामः स्याद् वक्तुकामो ऽपि वा भवेत् ।  
स्वचित्तं प्रत्यवेक्ष्यादौ कुर्याद्धैर्येण युक्तिमत् ॥ ब्च_५।४७ ॥

अनुनीतं प्रतिहतं यदा पश्येत्स्वकं मनः ।  
न कर्तव्यं न वक्तव्यं स्थातव्यं काष्ठवत्तदा ॥ ब्च_५।४८ ॥

उद्धतं सोपहासं वा यदा मानमदान्वितम् ।  
सोत्प्रासातिशयं वक्रं वञ्चकं च मनो भवेत् ॥ ब्च_५।४९ ॥

यदात्मोत्कर्षणाभासं परपंसनमेव च ।  
साधिक्षेपं ससंरम्भं स्थातव्यं काष्ठवत्तदा ॥ ब्च_५।५० ॥

लाभसत्कारकीर्त्यर्थि परिवारार्थि वा पुनः ।  
उपस्थानार्थि मे चित्तं तस्मात्तिष्ठामि काष्ठवत् ॥ ब्च_५।५१ ॥

परार्थरूक्षं स्वार्थार्थि परिषत्काममेव वा ।  
वक्तुमिच्छति मे चित्तं तस्मात्तिष्ठामि काष्ठवत् ॥ ब्च_५।५२ ॥

असहिष्ण्वलसं भीतं प्रगल्भं मुखरं तथा ।  
स्वपक्षाभिनिविष्टं वा तस्मात्तिष्ठामि काष्ठवत् ॥ ब्च_५।५३ ॥

एवं सङ्क्लिष्टमालोक्य निष्फलारम्भि वा मनः ।  
निगृह्णीयाद् दृढं शूरः प्रतिपक्षेण तत्सदा ॥ ब्च_५।५४ ॥

सुनिश्चितं सुप्रसन्नं धीरं सादरगौरवम् ।  
सलज्जं सभयं शान्तं पराराधनतत्परम् ॥ ब्च_५।५५ ॥

परस्परविरुद्धाभिर् बालेच्छाभिरखेदितम् ।  
क्लेशोत्पादादिदं ह्येतद् एषामिति दयान्वितम् ॥ ब्च_५।५६ ॥

आत्मसत्त्ववशं नित्यम् अनवद्येषु वस्तुषु ।  
निर्माणमिव निर्मानं धारयाम्येष मानसम् ॥ ब्च_५।५७ ॥

चिरात्प्राप्तं क्षणवरं स्मृत्वा स्मृत्वा मुहुर्मुहुः ।  
धारयामीदृशं चित्तम् अप्रकम्प्यं सुमेरुवत् ॥ ब्च_५।५८ ॥

गृध्रैरामिषसङ्गृद्धैः कृष्यमाण इतस्ततः ।  
न करोत्यन्यथा कायः कस्मादत्र प्रतिक्रियाम् ॥ ब्च_५।५९ ॥

रक्षसीमं मनः कस्माद् आत्मीकृत्य समुच्छ्रयम् ।  
त्वत्तश्चेत्पृथगेवायं तेनात्र तव को व्ययः ॥ ब्च_५।६० ॥

न स्वीकरोषि हे मूढ काष्ठपुत्तलकं शुचिम् ।  
अमेध्यघटितं यन्त्रं कस्माद्रक्षसि पूतिकम् ॥ ब्च_५।६१ ॥

इमं चर्मपुटं तावत् स्वबुद्ध्यैव पृथक् कुरु ।  
अस्थिपञ्जरतो मांसं प्रज्ञाशस्त्रेण मोचय ॥ ब्च_५।६२ ॥

अस्थीन्यपि पृथक् कृत्वा पश्य मज्जानमन्ततः ।  
किमत्र सारमस्तीति स्वयमेव विचारय ॥ ब्च_५।६३ ॥

एवमन्विष्य यत्नेन न दृष्टं सारमत्र ते ।  
अधुना वद कस्मात्त्वं कायमद्यापि रक्षसि ॥ ब्च_५।६४ ॥

न खादितव्यमशुचि त्वया पेयं न शोणितम् ।  
नान्त्राणि चूषितव्यानि किं कायेन करिष्यसि ॥ ब्च_५।६५ ॥

युक्तं गृध्रशृगालादेर् आहारार्थं तु रक्षितुम् ।  
कर्मोपकरणं त्वेतन् मनुष्याणां शरीरकम् ॥ ब्च_५।६६ ॥

एवं ते रक्षतश्चापि मृत्युराच्छिद्य निर्दयः ।  
कायं दास्यति गृध्रेभ्यस् तदा त्वं किं करिष्यसि ॥ ब्च_५।६७ ॥

न स्थास्यतीति भृत्याय न वस्त्रादि प्रदीयते ।  
कायो यास्यति खादित्वा कस्मात्त्वं कुरुषे व्ययम् ॥ ब्च_५।६८ ॥

दत्त्वास्मै वेतनं तस्मात् स्वार्थं कुरु मनो ऽधुना ।  
नहि वैतनिकोपात्तं सर्वं तस्मै प्रदीयते ॥ ब्च_५।६९ ॥

काये नौबुद्धिमाधाय गत्यागमननिश्चयात् ।  
यथाकामङ्गमं कायं कुरु सत्त्वार्थसिद्धये ॥ ब्च_५।७० ॥

एवं वशीकृतस्वात्मा नित्यं स्मितमुखो भवेत् ।  
त्यजेद् भृकुटिसङ्कोचं पूर्वाभाषी जगत्सुहृत् ॥ ब्च_५।७१ ॥

सशब्दपातं सहसा न पीठादीन् विनिक्षिपेत् ।  
नास्फालयेत्कपाटं च स्यान्निःशब्दरुचिः सदा ॥ ब्च_५।७२ ॥  
    
बको बिडालश्चौरश्च निःशब्दो निभृतश्चरन् ।  
प्राप्नोत्यभिमतं कार्यम् एवं नित्यं यतिश्चरेत् ॥ ब्च_५।७३ ॥

परचोदनदक्षाणाम् अनधीष्टोपकारिणाम् ।  
प्रतीच्छेच्छिरसा वाक्यं सर्वशिष्यः सदा भवेत् ॥ ब्च_५।७४ ॥

सुभाषितेषु सर्वेषु साधुकारमुदीरयेत् ।  
पुण्यकारिणमालोक्य स्तुतिभिः सम्प्रहर्षयेत् ॥ ब्च_५।७५ ॥

परोक्षं च गुणान् ब्रूयाद् अनुब्रूयाच्च तोषतः ।  
स्ववर्णे भाष्यमाणे च भावयेत्तद्गुणज्ञताम् ॥ ब्च_५।७६ ॥

सर्वारम्भा हि तुष्ट्यर्थाः सा वित्तैरपि दुर्लभा ।  
भोक्ष्ये तुष्टिसुखं तस्मात् परश्रमकृतैर्गुणैः ॥ ब्च_५।७७ ॥

न चात्र मे व्ययः कश्चित् परत्र च महत्सुखम् ।  
अप्रीतिदुःखं द्वेषैस्तु महद्दुःखं परत्र च ॥ ब्च_५।७८ ॥

विश्वस्तविन्यस्तपदं विस्पष्टार्थं मनोरमम् ।  
श्रुतिसौख्यं कृपामूलं मृदुमन्दस्वरं वदेत् ॥ ब्च_५।७९ ॥

ऋजु पश्येत्सदा सत्त्वांश् चक्षुषा सम्पिबन्निव ।  
एतानेव समाश्रित्य बुद्धत्वं मे भविष्यति ॥ ब्च_५।८० ॥

सातत्याभिनिवेशोत्थं प्रतिपक्षोत्थमेव च ।  
गुणोपकारिक्षेत्रे च दुःखिते च महच्छुभम् ॥ ब्च_५।८१ ॥

दक्ष उत्थानसम्पन्नः स्वयङ्कारी सदा भवेत् ।  
नावकाशः प्रदातव्यः कस्यचित्सर्वकर्मसु ॥ ब्च_५।८२ ॥

उत्तरोत्तरतः श्रेष्ठा दानपारमितादयः ।  
नेतरार्थं त्यजेच्छ्रेष्ठाम् अन्यत्राचारसेतुतः ॥ ब्च_५।८३ ॥

एवं बुद्ध्वा परार्थेषु भवेत्सततमुत्थितः ।  
निषिद्धमप्यनुज्ञातं कृपालोरर्थदर्शिनः ॥ ब्च_५।८४ ॥

विनिपातगतानाथ-ब्रतस्थान् संविभज्य च ।  
भुञ्जीत मध्यमां मात्रां त्रिचीवरबहिस्त्यजेत् ॥ ब्च_५।८५ ॥

सद्धर्मसेबकं कायम् इतरार्थे न पीडयेत् ।  
एवमेव हि सत्त्वानाम् आशामाशु प्रपूरयेत् ॥ ब्च_५।८६ ॥

त्यजेन्न जीवितं तस्माद् अशुद्धे करुणाशये ।  
तुल्याशये तु तत्त्याज्यम् इत्थं न परिहीयते ॥ ब्च_५।८७ ॥

धर्मं निर्गौरवे स्वस्थे न शिरोवेष्ठिते वदेत् ।  
सच्छत्रदण्डशस्त्रे च नावगुण्ठितमस्तके ॥ ब्च_५।८८ ॥

गम्भीरोदारमल्पेषु न स्त्रीषु पुरुषं विना ।  
हीनोत्कृष्टेषु धर्मेषु समं गौरवमाचरेत् ॥ ब्च_५।८९ ॥

नोदारधर्मपात्रं च हीने धर्मे नियोजयेत् ।  
न चाचारं परित्यज्य सूत्रमन्त्रैः प्रलोभयेत् ॥ ब्च_५।९० ॥

दन्तकाष्ठस्य खेटस्य विसर्जनमपावृतम् ।  
नेष्टं जले स्थले भोग्ये मूत्रादेश्चापि गर्हितम् ॥ ब्च_५।९१ ॥

मुखपूरं न भुञ्जीत सशब्दं प्रसृताननम् ।  
प्रलम्बपादं नासीत न बाहू मर्दयेत्समम् ॥ ब्च_५।९२ ॥

नैकयाऽन्यस्त्रिया कुर्याद् यानं शयनमासनम् ।  
लोकाप्रसादकं सर्वं दृष्ट्वा पृष्ट्वा च वर्जयेत् ॥ ब्च_५।९३ ॥

नाङ्गुल्या कारयेत्किञ्चिद् दक्षिणेन तु सादरम् ।  
समस्तेनैव हस्तेन मार्गमप्येवमादिशेत् ॥ ब्च_५।९४ ॥

न बाहूत्क्षेपकं कञ्चिच् छब्दयेदल्पसम्भ्रमे ।  
अच्छटादि तु कर्तव्यम् अन्यथा स्यादसंवृतः ॥ ब्च_५।९५ ॥

नाथनिर्वाणशय्यावच् छयीतेप्सितया दिशा ।  
सम्प्रजान।ल्लघूत्थानः प्रागवश्यं नियोगतः ॥ ब्च_५।९६ ॥

आचारो बोधिसत्त्वानाम् अप्रमेय उदाहृतः ।  
चित्तशोधनमाचारं नियतं तावदाचरेत् ॥ ब्च_५।९७ ॥

रात्रिन्दिवं च त्रिस्कन्धं त्रिकालं च प्रवर्तयेत् ।  
शेषापत्तिशमस्तेन बोधिचित्तजिनाश्रयात् ॥ ब्च_५।९८ ॥

या अवस्थाः प्रपद्येत स्वयं परवशो ऽपि वा ।  
तास्ववस्थासु याः शिक्षाः शिक्षेत्ता एव यत्नतः ॥ ब्च_५।९९ ॥

न हि तद्विद्यते किञ्चिद् यन्न शिक्ष्यं जिनात्मजैः ।  
न तदस्ति न यत्पुण्यम् एवं विहरतः सतः ॥ ब्च_५।१०० ॥

पारम्पर्येण साक्षाद्वा सत्त्वार्थं नान्यदाचरेत् ।  
सत्त्वानामेव चार्थाय सर्वं बोधाय नामयेत् ॥ ब्च_५।१०१ ॥

सदा कल्याणमित्रं च जीवितार्थे ऽपि न त्यजेत् ।  
बोधिसत्त्वव्रतधरं महायानार्थकोविदम् ॥ ब्च_५।१०२ ॥

श्रीसम्भवविमोक्षाच्च शिक्षेद्यद्गुरुवर्तनम् ।  
एतच्चान्यच्च बुद्धोक्तं ज्ञेयं सूत्रान्तवाचनात् ॥ ब्च_५।१०३ ॥

शिक्षाः सूत्रेषु दृश्यन्ते तस्मात्सूत्राणि वाचयेत् ।  
आकाशगर्भे सूत्रे च मूलापत्तीर्निरूपयेत् ॥ ब्च_५।१०४ ॥

शिक्षासमुच्चयो ऽवश्यं द्रष्टव्यश्च पुनः पुनः ।  
विस्तरेण सदाचारो यस्मात्तत्र प्रदर्शितः ॥ ब्च_५।१०५ ॥

सङ्क्षेपेणाथवा तावत् पश्येत्सूत्रसमुच्चयम् ।  
आर्यनागार्जुनाबद्धं द्वितीयं च प्रयत्नतः ॥ ब्च_५।१०६ ॥

यतो निवार्यते यत्र यदेव च नियुज्यते ।  
तल्लोकचित्तरक्षार्थं शिक्षां दृष्ट्वा समाचरेत् ॥ ब्च_५।१०७ ॥

एतदेव समासेन सम्प्रजन्यस्य लक्षणम् ।  
यत्कायचित्तावस्थायाः प्रत्यवेक्षा मुहुर्मुहुः ॥ ब्च_५।१०८ ॥

कायेनैव पठिष्यामि वाक्पाठेन तु किं भवेत् ।  
चिकित्सापाठमात्रेण रोगिणः किं भविष्यति ॥ ब्च_५।१०९ ॥

इति बोधिचर्यावतारे सम्प्रजन्यरक्षणं नाम पञ्चमः परिच्छेदः ॥

****************************************************************
