+++
title = "०९"

+++

इमं परिकरं सर्वं प्रज्ञार्थं हि मुनिर्जगौ ।  
तस्मादुत्पादयेत् प्रज्ञां दुःखनिवृत्तिकाङ्क्षया ॥ ब्च_९।१ ॥

संवृतिः परमार्थश्च सत्यद्वयमिदं मतं ।  
बुद्धेरगोचरस्तत्त्वं बुद्धिः संवृतिरुच्यते ॥ ब्च_९।२ ॥

तत्र लोको द्विधा दृष्टो योगी प्राकृतकस्तथा ।  
तत्र प्राकृतको लोको योगिलोकेन बाध्यते ॥ ब्च_९।३ ॥

बाध्यन्ते धीविशेषेण योगिनो ऽप्युत्तरोत्तरैः ।  
दृष्टान्तेनोभयेष्टेन कार्यार्थमविचारतः ॥ ब्च_९।४ ॥

लोकेन भावा दृश्यन्ते कल्प्यन्ते चापि तत्त्वतः ।  
न तु मायावदित्यत्र विवादो योगिलोकयोः ॥ ब्च_९।५ ॥

प्रत्यक्षमपि रूपादि प्रसिद्ध्या न प्रमाणतः ।  
अशुच्यादिषु शुच्यादि-प्रसिद्धिरिव सा मृषा ॥ ब्च_९।६ ॥

लोकावतारणार्थं च भावा नाथेन देशिताः ।  
तत्त्वतः क्षणिका नैते संवृत्या चेद्विरुध्यते ॥ ब्च_९।७ ॥

न दोषो योगिसंवृत्या लोकात्ते तत्त्वदर्शिनः ।  
अन्यथा लोकबाधा स्याद् अशुचिस्त्रीनिरूपणे ॥ ब्च_९।८ ॥

मायोपमाज्जिनात् पुण्यं सद्भावे ऽपि कथं यथा ।  
यदि मायोपमः सत्त्वः किं पुनर्जायते मृतः ॥ ब्च_९।९ ॥

यावत्प्रत्ययसामग्री तावन्मायापि वर्तते ।  
दीर्घसन्तानमात्रेण कथं सत्त्वो ऽस्ति सत्यतः ॥ ब्च_९।१० ॥

मायापुरुषघातादौ चित्ताभावान्न पापकं ।  
चित्तमायासमेते तु पापपुण्यसमुद्भवः ॥ ब्च_९।११ ॥

मन्त्रादीनामसामर्थ्यान् न मायाचित्तसम्भवः ।  
सापि नानाविधा माया नानाप्रत्ययसम्भवा ॥ ब्च_९।१२ ॥

नैकस्य सर्वसामर्थ्यं प्रत्ययस्यास्ति कुत्रचित् ।  
 निर्वृतः परमार्थेन संवृत्या यदि संसरेत् ॥ ब्च_९।१३ ॥

बुद्धो ऽपि संसरेदेवं ततः किं बोधिचर्यया ।  
प्रत्ययानामनुच्छेदे मायाप्युच्छिद्यते न हि ॥ ब्च_९।१४ ॥

प्रत्ययानां तु विच्छेदात् संवृत्यापि न सम्भवः ।  
यदा न भ्रान्तिरप्यस्ति माया केनोपलभ्यते ॥ ब्च_९।१५ ॥

यदा मायैव ते नास्ति तदा किमुपलभ्यते ।  
चित्तस्यैव स आकारो यद्यप्यन्यो ऽस्ति तत्त्वतः ॥ ब्च_९।१६ ॥

चित्तमेव यदा माया तदा किं केन दृश्यते ।  
उक्तं च लोकनाथेन चित्तं चित्तं न पश्यति ॥ ब्च_९।१७ ॥

न च्छिनत्ति यथात्मानम् असिधारा तथा मनः ।  
आत्मभावं यथा दीपः सम्प्रकाशयतीति चेत् ॥ ब्च_९।१८ ॥

नैव प्रकाश्यते दीपो यस्मान्न तमसावृतः ।  
न हि स्फटिकवन्नीलं नीलत्वे ऽन्यमपेक्षते ॥ ब्च_९।१९ ॥

तथा किञ्चित् परापेक्षम् अनपेक्षं च दृश्यते ।  
अनीलत्वे न तन्नीलं कुर्यादात्मानमात्मना ॥ ब्च_९।२० ॥

नीलमेव हि को नीलं कुर्यादात्मानमात्मना ।  
अनीलत्वे न तन्नीलं कुर्यादात्मानमात्मना ॥ ब्च_९।२१ ॥

दीपः प्रकाशत इति ज्ञात्वा ज्ञानेन कथ्यते ।  
बुद्धिः प्रकाशत इति ज्ञात्वेदं केन कथ्यते ॥ ब्च_९।२२ ॥

प्रकाशा वाप्रकाशा वा यदा दृष्टा न केनचित् ।  
वन्ध्यादुहितृलीलेव कथ्यमानापि सा मुधा ॥ ब्च_९।२३ ॥

यदि नास्ति स्वसंवित्तिर् विज्ञानं स्मर्यते कथम् ।  
अन्यानुभूते सम्बन्धात् स्मृतिराखुविषं यथा ॥ ब्च_९।२४ ॥

प्रत्ययान्तरयुक्तस्य दर्शनात् स्वं प्रकाशते ।  
सिद्धाञ्जनविधेर्दृष्टो घटो नैवाञ्जनं भवेत् ॥ ब्च_९।२५ ॥

यथा दृष्टं श्रुतं ज्ञातं नैवेह प्रतिषिध्यते ।  
सत्यतः कल्पना त्वत्र दुःखहेतुर्निवार्यते ॥ ब्च_९।२६ ॥

चित्तादन्या न माया चेन् नाप्यनन्येति कल्प्यते ।  
वस्तु चेत् सा कथं नान्यान् अन्या चेन्नास्ति वस्तुतः ॥ ब्च_९।२७ ॥  
    
असत्यपि यथा माया दृश्या द्रष्टृ तथा मनः ।  
वस्त्वाश्रयश्चेत् संसारः सो ऽन्यथाकाशवद्भवेत् ॥ ब्च_९।२८ ॥

वस्त्वाश्रयेणाभावस्य क्रियावत्त्वं कथं भवेत् ।  
असत्सहायमेकं हि चित्तमापद्यते तव ॥ ब्च_९।२९ ॥

ग्राह्यमुक्तं यदा चित्तं तदा सर्वे तथागताः ।  
एवं च को गुणो लब्धश् चित्तमात्रे ऽपि कल्पिते ॥ ब्च_९।३० ॥

मायोपमत्वे ऽपि ज्ञाते कथं क्लेशो निवर्तते ।  
यदा मायास्त्रियां रागस् तत्कर्तुरपि जायते ॥ ब्च_९।३१ ॥

अप्रहीणा हि तत्कर्तुर् ज्ञेयसङ्क्लेशवासना ।  
तद्दृष्टिकाले तस्यातो दुर्बला शून्यवासना ॥ ब्च_९।३२ ॥

शून्यतावासनाधानाद् धीयते भाववासना ।  
किञ्चिन्नास्तीति चाभ्यासात् सापि पश्चात् प्रहीयते ॥ ब्च_९।३३ ॥

यदा न लभ्यते भावो यो नास्तीति प्रकल्प्यते ।  
तदा निराश्रयो ऽभावः कथं तिष्ठेन्मतेः पुरः ॥ ब्च_९।३४ ॥

यदा न भावो नाभावो मतेः सन्तिष्ठते पुरः ।  
तदान्यगत्यभावेन निरालम्बा प्रशाम्यते ॥ ब्च_९।३५ ॥

चिन्तामणिः कल्पतरुर् यथेच्छापरिपूरणः ।  
विनेयप्रणिधानाभ्यां जिनबिम्बं तथेक्ष्यते ॥ ब्च_९।३६ ॥

यथा गारुडिकः स्तम्भं साधयित्वा विनश्यति ।  
स तस्मिंश्चिरनष्टे ऽपि विषादीनुपशामयेत् ॥ ब्च_९।३७ ॥

बोधिचर्यानुरूप्येण जिनस्तम्भो ऽपि साधितः ।  
करोति सर्वकार्याणि बोधिसत्त्वे ऽपि निर्वृते ॥ ब्च_९।३८ ॥

अचित्तके कृता पूजा कथं फलवती भवेत् ।  
तुल्यैव पठ्यते यस्मात् तिष्ठतो निर्वृतस्य च ॥ ब्च_९।३९ ॥

आगमाच्च फलं तत्र संवृत्या तत्त्वतो ऽपि वा ।  
सत्यबुद्धे कृता पूजा सफलेति कथं यथा ॥ ब्च_९।४० ॥

सत्यदर्शनतो मुक्तिः शून्यतादर्शनेन किम् ।  
न विनानेन मार्गेण बोधिरित्यागमो यतः ॥ ब्च_९।४१ ॥

नन्वसिद्धं महायानं कथं सिद्धस्त्वदागमः ।  
यस्मादुभयसिद्धो ऽसौ न सिद्धो ऽसौ तवादितः ॥ ब्च_९।४२ ॥

यत्प्रत्यया च तत्रास्था महायाने ऽपि तां कुरु ।  
अन्योभयेष्टसत्यत्वे वेदादेरपि सत्यता ॥ ब्च_९।४३ ॥

सविवादं महायानम् इति चेदागमं त्यज ।  
तीर्थिकैः सविवादत्वात् स्वैः परैश्चागमान्तरम् ॥ ब्च_९।४४ ॥

शासनं भिक्षुतामूलं भिक्षुतैव च दुःखिता ।  
सावलम्बनचित्तानां निर्वाणमपि दुःस्थितम् ॥ ब्च_९।४५ ॥

क्लेशप्रहाणान्मुक्तिश्चेत् तदनन्तरमस्तु सा ।  
दृष्टं च तेषु सामर्थ्यं निःक्लेशस्यापि कर्मणः ॥ ब्च_९।४६ ॥

तृष्णा तावदुपादानं नास्ति चेत् सम्प्रधार्यते ।  
किमक्लिष्टापि तृष्णैषां नास्ति सम्मोहवत् सती ॥ ब्च_९।४७ ॥

वेदनाप्रत्यया तृष्णा वेदनैषां च विद्यते ।  
सालम्बनेन चित्तेन स्थातव्यं यत्र तत्र वा ॥ ब्च_९।४८ ॥

विना शून्यतया चित्तं बद्धमुत्पद्यते पुनः ।  
यथासञ्ज्ञिसमापत्तौ भावयेत्तेन शून्यताम् ॥ ब्च_९।४९ ॥

यत्सूत्रे ऽवतरेद्वाक्यं तच्चेद्बुद्धोक्तमिष्यते ।  
महायानं भवत्सूत्रैः प्रायस्तुल्यं न किं मतम् ॥ ब्च_९।५० ॥

एकेनागम्यमानेन सकलं यदि दोषवत् ।  
एकेन सूत्रतुल्येन किं न सर्वं जिनोदितम् ॥ ब्च_९।५१ ॥

महाकाश्यपमुख्यैश्च यद्वाक्यं नावगाह्यते ।  
तत्त्वयानवबुद्धत्वाद् अग्राह्यं कः करिष्यति ॥ ब्च_९।५२ ॥

सक्तित्रासात्त्वनिर्मुक्त्या संसारे सिध्यति स्थितिः ।  
मोहेन दुःखिनामर्थे शून्यताया इदं फलम् ॥ ब्च_९।५३ ॥

तदेवं शून्यतापक्षे दूषणं नोपपद्यते ।  
तस्मान्निर्विचिकित्सेन भावनीयैव शून्यता ॥ ब्च_९।५४ ॥

क्लेशज्ञेयावृतितमः प्रतिपक्षो हि शून्यता ।  
शीघ्रं सर्वज्ञताकामो न भावयति तां कथम् ॥ ब्च_९।५५ ॥

यद्दुःखजननं वस्तु त्रासस्तस्मात् प्रजायताम् ।  
शून्यता दुःखशमनी ततः किं जायते भयम् ॥ ब्च_९।५६ ॥

यतस्ततो वास्तु भयं यद्यहं नाम किञ्चन ।  
अहमेव न किञ्चिच्चेद् भयं कस्य भविष्यति ॥ ब्च_९।५७ ॥

दन्तकेशनखा नाहं नास्थि नाप्यस्मि शोणितम् ।  
न शिङ्घानं न च श्लेष्मा न पूयं लसिकापि वा ॥ ब्च_९।५८ ॥

नाहं वसा न च स्वेदो न मेदो ऽन्त्राणि नाप्यहम् ।  
न चाहमन्त्रनिर्गुण्डी गूथमूत्रमहं न च ॥ ब्च_९।५९ ॥

नाहं मांसं न च स्नायुर् नोष्मा वायुरहं न च ।  
न च छिद्राण्यहं नापि षड्विज्ञानानि सर्वथा ॥ ब्च_९।६० ॥

शब्दज्ञानं यदि तदा शब्दो गृह्येत सर्वदा ।  
ज्ञेयं विना तु किं वेत्ति येन ज्ञानं निरुच्यते ॥ ब्च_९।६१ ॥

अजानानं यदि ज्ञानं काष्ठं ज्ञानं प्रसज्यते ।  
तेनासन्निहितज्ञेयं ज्ञानं नास्तीति निश्चयः ॥ ब्च_९।६२ ॥

तदेव रूपं जानाति तदा किं न शृणोत्यपि ।  
शब्दस्यासन्निधानाच्चेत् ततस्तज्ज्ञानमप्यसत् ॥ ब्च_९।६३ ॥

शब्दग्रहणरूपं यत् तद्रूपग्रहणं कथम् ।  
एकः पिता च पुत्रश्च कल्प्यते न तु तत्त्वतः ॥ ब्च_९।६४ ॥

सत्त्वं रजस्तमो वापि न पुत्रो न पिता यतः ।  
शब्दग्रहणयुक्तस्तु स्वभावस्तस्य नेक्ष्यते ॥ ब्च_९।६५ ॥

तदेवान्येन रूपेण नटवत्सो ऽप्यशाश्वतः ।  
स एवान्यस्वभावश्चेद् अपूर्वेयं तदेकता ॥ ब्च_९।६६ ॥

अन्यद्रूपमसत्यं चेन् निजं तद्रूपमुच्यताम् ।  
ज्ञानता चेत्ततः सर्व-पुंसामैक्यं प्रसज्यते ॥ ब्च_९।६७ ॥

चेतनाचेतने चैक्यं तयोर्येनास्तिता समा ।  
विशेषश्च यदा मिथ्या कः सादृश्याश्रयस्तदा ॥ ब्च_९।६८ ॥

अचेतनश्च नैवाहम् अचैतन्यात्पटादिवत् ।  
अथ ज्ञश्चेतनायोगाद् अज्ञो नष्टः प्रसज्यते ॥ ब्च_९।६९ ॥

अथाविकृत एवात्मा चैतन्येनास्य किं कृतम् ।  
अज्ञस्य निष्क्रियस्यैवम् आकाशस्यात्मता मता ॥ ब्च_९।७० ॥

न कर्मफलसम्बन्धो युक्तश्चेदात्मना विना ।  
कर्म कृत्वा विनष्टे हि फलं कस्य भविष्यति ॥ ब्च_९।७१ ॥

द्वयोरप्यावयोः सिद्धे भिन्नाधारे क्रियाफले ।  
निर्व्यापारश्च तत्रात्मेत्य् अत्र वादो वृथा ननु ॥ ब्च_९।७२ ॥

हेतुमान् फलयोगीति दृश्यते नैष सम्भवः ।  
सन्तानस्यैक्यमाश्रित्य कर्ता भोक्तेति देशितम् ॥ ब्च_९।७३ ॥

अतीतानागतं चित्तं नाहं तद्धि न विद्यते ।  
अथोत्पन्नमहं चित्तं नष्टे ऽस्मिन्नास्त्यहं पुनः ॥ ब्च_९।७४ ॥

यथैव कदलीस्तम्भो न कश्चिद् भागशः कृतः ।  
तथाहमप्यसद्भूतो मृग्यमाणो विचारतः ॥ ब्च_९।७५ ॥

यदि सत्त्वो न विद्येत कस्योपरि कृपेति चेत् ।  
कार्यार्थमभ्युपेतेन यो मोहेन प्रकल्पितः ॥ ब्च_९।७६ ॥

कार्यं कस्य न चेत्सत्त्वः सत्यमीहा तु मोहतः ।  
दुःखव्युपशमार्थं तु कार्यमोहो न वार्यते ॥ ब्च_९।७७ ॥

दुःखहेतुरहङ्कार आत्ममोहात्तु वर्धते ।  
ततो ऽपि न निवर्त्यश्चेत् वरं नैरात्म्यभावना ॥ ब्च_९।७८ ॥

कायो न पादौ न जङ्घा नोरू कायः कटिर्न च ।  
नोदरं नाप्ययं पृष्ठं नोरो बाहू न चापि सः ॥ ब्च_९।७९ ॥

न हस्तौ नाप्ययं पार्श्वौ न कक्षौ नांसलक्षणः ।  
न ग्रीवा न शिरः कायः कायो ऽत्र कतरः पुनः ॥ ब्च_९।८० ॥

यदि सर्वेषु कायो ऽथम् एकदेशेन वर्तते ।  
अंशा अंशेषु वर्तन्ते स च कुत्र स्वयं स्थितः ॥ ब्च_९।८१ ॥

सर्वात्मना चेत्सर्वत्र स्थितः कायः करादिषु ।  
कायास्तावन्त एव स्युर् यावन्तस्ते करादयः ॥ ब्च_९।८२ ॥

नैवान्तर्न बहिः कायः कथं कायः करादिषु ।  
करादिभ्यः पृथग् नास्ति कथं नु खलु विद्यते ॥ ब्च_९।८३ ॥

तन्नास्ति कायो मोहात्तु कायबुद्धिः करादिषु ।  
सन्निवेशविशेषेण स्थानौ पुरुषबुद्धिवत् ॥ ब्च_९।८४ ॥

यावत्प्रत्ययसामग्री तावत्कायः पुमानिव ।  
एवं करादौ सा यावत् तावत्कायो ऽत्र दृश्यते ॥ ब्च_९।८५ ॥

एवमङ्गुलिपुञ्जत्वात् पादो ऽपि कतरो भवेत् ।  
सो ऽपि पर्वसमूहत्वात् पर्वापि स्वांशभेदतः ॥ ब्च_९।८६ ॥

अंशा अप्यणुभेदेन सो ऽप्यणुर्दिग्विभागतः ।  
दिग्विभागो निरंशत्वाद् आकाशं तेन नास्त्यणुः ॥ ब्च_९।८७ ॥

एवं स्वप्नोपमे रूपे को रज्येत विचारकः ।  
कायश्चैवं यदा नास्ति तदा का स्त्री पुमांश्च कः ॥ ब्च_९।८८ ॥

यद्यस्ति दुःखं तत्त्वेन प्रहृष्टान् किं न बाधते ।  
शोकाद्यार्ताय मृष्टादि सुखं चेत्किं न रोचते ॥ ब्च_९।८९ ॥

बलीयसाभिभूतत्वाद् यदि तन्नानुभूयते ।  
वेदनात्वं कथं तस्य यस्य नानुभवात्मता ॥ ब्च_९।९० ॥

अस्ति सूक्ष्मतया दुःखं स्थौल्यं तस्य हृतं ननु ।  
तुष्टिमात्राऽपरा चेत्स्यात् तस्मात्साप्यस्य सूक्ष्मता ॥ ब्च_९।९१ ॥

विरुद्धप्रत्ययोत्पत्तौ दुःखस्यानुदयो यदि ।  
कल्पनाभिनिवेशो हि वेदनेत्यागतं ननु ॥ ब्च_९।९२ ॥  
    
अत एव विचारो ऽयं प्रतिपक्षो ऽस्य भाव्यते ।  
विकल्पक्षेत्रसम्भूत-ध्यानाहारा हि योगिनः ॥ ब्च_९।९३ ॥

सान्तराविन्द्रियार्थौ चेत् संसर्गः कुत एतयोः ।  
निरन्तरत्वे ऽप्येकत्वं कस्य केनास्तु सङ्गतिः ॥ ब्च_९।९४ ॥  
    
नाणोरणौ प्रवेशो ऽस्ति निराकाशः समश्च सः ।  
अप्रवेशे न मिश्रत्वम् अमिश्रत्वे न सङ्गतिः ॥ ब्च_९।९५ ॥

निरंशस्य च संसर्गः कथं नामोपपद्यते ।  
संसर्गे च निरंशत्वं यदि दृष्टं निदर्शय ॥ ब्च_९।९६ ॥

विज्ञानस्य त्वमूर्तस्य संसर्गो नैव युज्यते ।  
समूहस्याप्यवस्तुत्वाद् यथा पूर्वं विचारितम् ॥ ब्च_९।९७ ॥

तदेवं स्पर्शनाभावे वेदनासम्भवः कुतः ।  
किमर्थमयमायासः बाधा कस्य कुतो भवेत् ॥ ब्च_९।९८ ॥

यदा न वेदकः कश्चिद् वेदना च न विद्यते ।  
तदावस्थामिमां दृष्ट्वा तृष्णे किं न विदीर्यसे ॥ ब्च_९।९९ ॥

दृश्यते स्पृश्यते चापि स्वप्नमायोपमात्मना ।  
चित्तेन सहजातत्वाद् वेदना तेन नेक्ष्यते ॥ ब्च_९।१०० ॥

पूर्वं पश्चाच्च जातेन स्मर्यते नानुभूयते ।  
स्वात्मानं नानुभवति न चान्येनानुभूयते ॥ ब्च_९।१०१ ॥

न चास्ति वेदकः कश्चिद् वेदनातो न तत्त्वतः ।  
निरात्मके कलापे ऽस्मिन् क एव बाध्यते ऽनया ॥ ब्च_९।१०२ ॥

नेन्द्रियेषु न रूपादौ नान्तराले मनः स्थितम् ।  
नाप्यन्तर्न बहिश्चित्तम् अन्यत्रापि न लभ्यते ॥ ब्च_९।१०३ ॥

यन्न काये न चान्यत्र न मिश्रं न पृथक् क्वचित् ।  
तन्न किञ्चिदतः सत्त्वाः प्रकृत्या परिनिर्वृताः ॥ ब्च_९।१०४ ॥

ज्ञेयात्पूर्वं यदि ज्ञानं किमालम्ब्यास्य सम्भवः ।  
ज्ञेयेन सह चेज्ज्ञानं किमालम्ब्यास्य सम्भवः ॥ ब्च_९।१०५ ॥

अथ ज्ञेयाद्भवेत्पश्चात् तदा ज्ञानं कुतो भवेत् ।  
एवं च सर्वधर्माणाम् उत्पत्तिर्नावसीयते ॥ ब्च_९।१०६ ॥

यद्येवं संवृतिर्नास्ति ततः सत्यद्वयं कुतः ।  
अथ साप्यन्यसंवृत्या स्यात्सत्त्वो निर्वृतः कुतः ॥ ब्च_९।१०७ ॥

परचित्तविकल्पो ऽसौ स्वसंवृत्या तु नास्ति सः ।  
स पश्चान्नियतः सो ऽस्ति न चेन्नास्त्येव संवृतिः ॥ ब्च_९।१०८ ॥

कल्पना कल्पितं चेति द्वयमन्योन्यनिश्रितम् ।  
यथाप्रसिद्धमाश्रित्य विचारः सर्व उच्यते ॥ ब्च_९।१०९ ॥

विचारितेन तु यदा विचारेण विचार्यते ।  
तदानवस्था तस्यापि विचारस्य विचारणात् ॥ ब्च_९।११० ॥

विचारिते विचार्ये तु विचारस्यास्ति नाश्रयः ।  
निराश्रयत्वान्नोदेति तच्च निर्वाणमुच्यते ॥ ब्च_९।१११ ॥

यस्य त्वेतद्द्वयं सत्यं स एवात्यन्तदुःस्थितः ।  
यदि ज्ञानवशादर्थो ज्ञानास्तित्वे तु का गतिः ॥ ब्च_९।११२ ॥

अथ ज्ञेयवशाज्ज्ञानं ज्ञेयास्तित्वे तु का गतिः ।  
अथान्योन्यवशात्सत्त्वम् अभावः स्याद्द्वयोरपि ॥ ब्च_९।११३ ॥

पिता चेन्न विना पुत्रात् कुतः पुत्रस्य सम्भवः ।  
पुत्राभावे पिता नास्ति तथा सत्त्वं तयोर्द्वयोः ॥ ब्च_९।११४ ॥

अङ्कुरो जायते बीजाद् बीजं तेनैव सूच्यते ।  
ज्ञेयाज्ज्ञानेन जातेन तत्सत्ता किं न गम्यते ॥ ब्च_९।११५ ॥

अङ्कुरादन्यतो ज्ञानाद् बीजमस्तीति गम्यते ।  
ज्ञानास्तित्वं कुतो ज्ञातं ज्ञेयं यत्तेन गम्यते ॥ ब्च_९।११६ ॥

लोकः प्रत्यक्षतस्तावत् सर्वं हेतुमुदीक्षते ।  
पद्मनालादिभेदो हि हेतुभेदेन जायते ॥ ब्च_९।११७ ॥

किङ्कृतो हेतुभेदश्चेत् पूर्वहेतुप्रभेदतः ।  
कस्माच्चेत्फलदो हेतुः पूर्वहेतुप्रभावतः ॥ ब्च_९।११८ ॥

ईश्वरो जगतो हेतुः वद कस्तावदीश्वरः ।  
भूतानि चेद्भवत्वेवं नाममात्रे ऽपि किं श्रमः ॥ ब्च_९।११९ ॥

अपि त्वनेके ऽनित्याश्च निश्चेष्टा न च देवताः ।  
लङ्घ्याश्चाशुचयश्चैव क्ष्मादयो न स ईश्वरः ॥ ब्च_९।१२० ॥

नाकाशमीशो ऽचेष्टत्वात् नात्मा पूर्वनिषेधतः ।  
अचिन्त्यस्य च कर्तृत्वम् अप्यचिन्त्यं किमुच्यते ॥ ब्च_९।१२१ ॥

तेन किं स्रष्टुमिष्टं च आत्मा चेत् नन्वसौ ध्रुवः ।  
क्ष्मादिस्वभाव ईशश्च ज्ञानं ज्ञेयादनादि च ॥ ब्च_९।१२२ ॥

कर्मणः सुखदुःखे च वद किं तेन विर्मितम् ।  
हेतोरादिर्न चेदस्ति फलस्यादिः कुतो भवेत् ॥ ब्च_९।१२३ ॥

कस्मात्सदा न कुरुते न हि सो ऽन्यमपेक्षते ।  
तेनाकृतो ऽन्यो नास्त्येव तेनासौ किमपेक्षताम् ॥ ब्च_९।१२४ ॥

अपेक्षते चेत्सामग्रीं हेतुर्न पुनरीश्वरः ।  
नाकर्तुमीशः सामग्र्यां न कर्तुं तदभावतः ॥ ब्च_९।१२५ ॥

करोत्यनिच्छन्नीशश्चेत् परायत्तः प्रसज्यते ।  
इच्छन्नपीच्छायत्तः स्यात् कुर्वतः कुत ईशता ॥ ब्च_९।१२६ ॥

ये ऽपि नित्यानणूनाहुस् ते ऽपि पूर्वं निवारिताः ।  
साङ्ख्याः प्रधानमिच्छन्ति नित्यं लोकस्य कारणम् ॥ ब्च_९।१२७ ॥

सत्त्वं रजस्तमश्चेति गुणा अविषमस्थिताः ।  
प्रधानमिति कथ्यन्ते विषमैर्जगदुच्यते ॥ ब्च_९।१२८ ॥

एकस्य त्रिस्वभावत्वम् अयुक्तं तेन नास्ति तत् ।  
एवं गुणा न विद्यन्ते प्रत्येकं ते ऽपि हि त्रिधा ॥ ब्च_९।१२९ ॥

गुणाभावे च शब्दादेर् अस्तित्वमतिदूरतः ।  
अचेतने च वस्त्रादौ सुखादेरप्यसम्भवः ॥ ब्च_९।१३० ॥

तद्धेतुरूपा भावाश्चेन् ननु भावा विचारिताः ।  
सुखाद्येव च ते हेतुः न च तस्मात्पटादयः ॥ ब्च_९।१३१ ॥

पटादेस्तु सुखादि स्यात् तदभावात्सुखाद्यसत् ।  
सुखादीनां च नित्यत्वं कदाचिन्नोपलभ्यते ॥ ब्च_९।१३२ ॥

सत्यामेव सुखव्यक्तौ संवित्तिः किं न गृह्यते ।  
तदेव सूक्ष्मतां याति स्थूलं सूक्ष्मं च तत्कथम् ॥ ब्च_९।१३३ ॥

स्थौल्यं त्यक्त्वा भवेत्सूक्ष्मम् अनित्ये स्थौल्यसूक्ष्मते ।  
सर्वस्य वस्तुनस्तद्वत् किं नानित्यत्वमिष्यते ॥ ब्च_९।१३४ ॥

न स्थौल्यं चेत्सुखादन्यत् सुखस्यानित्यता स्फुटम् ।  
नासदुत्पद्यते किञ्चिद् असत्त्वादिति चेन्मतम् ॥ ब्च_९।१३५ ॥

व्यक्तस्यासत उत्पत्तिर् अकामस्यापि ते स्थिता ।  
अन्नादो ऽमेध्यभक्षः स्यात् फलं हेतौ यदि स्थितम् ॥ ब्च_९।१३६ ॥

पटार्घेणैव कर्पास-बीजं क्रीत्वा निवस्यताम् ।  
मोहाच्चेन्नेक्षते लोकः तत्त्वज्ञस्यापि सा स्थितिः ॥ ब्च_९।१३७ ॥

लोकस्यापि च तज्ज्ञानम् अस्ति कस्मान्न पश्यति ।  
लोकाप्रमाणतायां चेत् व्यक्तदर्शनमप्यसत् ॥ ब्च_९।१३८ ॥

प्रमाणमप्रमाणं चेन् ननु तत्प्रमितं मृषा ।  
तत्त्वतः शून्यता तस्माद् भावानां नोपपद्यते ॥ ब्च_९।१३९ ॥

कल्पितं भावमस्पृष्ट्वा तदभावो न गृह्यते ।  
तस्माद्भावो मृषा यो हि तस्याभावः स्फुटं मृषा ॥ ब्च_९।१४० ॥

तस्मात्स्वप्ने सुते नष्टे स नास्तीति विकल्पना ।  
तद्भावकल्पनोत्पादं विबध्नाति मृषा च सा ॥ ब्च_९।१४१ ॥

तस्मादेवं विचारेण नास्ति किञ्चिदहेतुतः ।  
न च व्यस्तसमस्तेषु प्रत्ययेषु व्यवस्थितम् ॥ ब्च_९।१४२ ॥

अन्यतो नापि चायातं न तिष्ठति न गच्छति ।  
मायातः को विशेषो ऽस्य यन्मूढैः सत्यतः कृतम् ॥ ब्च_९।१४३ ॥

मायया निर्मितं यच्च हेतुभिर्यच्च निर्मितम् ।  
आयाति तत्कुतः कुत्र याति चेति निरूप्यताम् ॥ ब्च_९।१४४ ॥

यदन्यसन्निधानेन दृष्टं न तदभावतः ।  
प्रतिबिम्बसमे तस्मिन् कृत्रिमे सत्यता कथम् ॥ ब्च_९।१४५ ॥

विद्यमानस्य भावस्य हेतुना किं प्रयोजनम् ।  
अथाप्यविद्यमानो ऽसौ हेतुना किं प्रयोजनम् ॥ ब्च_९।१४६ ॥

नाभावस्य विकारो ऽस्ति हेतुकोटिशतैरपि ।  
तदवस्थः कथं भावः को वान्यो भावतां गतः ॥ ब्च_९।१४७ ॥

नाभावकाले भावश्चेत् कदा भावो भविष्यति ।  
नाजातेन हि भावेन सो ऽभावो ऽपगमिष्यति ॥ ब्च_९।१४८ ॥

न चानपगते ऽभावे भावावसरसम्भवः ।  
भावश्चाभावतां नैति द्विस्वभावप्रसङ्गतः ॥ ब्च_९।१४९ ॥

एवं च न विरोधो ऽस्ति न च भावो ऽस्ति सर्वदा ।  
अजातमनिरुद्धं च तस्मात्सर्वमिदं जगत् ॥ ब्च_९।१५० ॥

स्वप्नोपमास्तु गतयो विचारे कदलीसमाः ।  
निर्वृतानिर्वृतानां च विशेषो नास्ति वस्तुतः ॥ ब्च_९।१५१ ॥

एवं शून्येषु धर्मेषु किं लब्धं किं हृतं भवेत् ।  
सत्कृतः परिभूतो वा केन कः सम्भविष्यति ॥ ब्च_९।१५२ ॥

कुतः सुखं वा दुःखं वा किं प्रियं वा किमप्रियम् ।  
का तृष्णा कुत्र सा तृष्णा मृग्यमाणा स्वभावतः ॥ ब्च_९।१५३ ॥

विचारे जीवलोकः कः को नामात्र मरिष्यति ।  
को भविष्यति को भूतः को बन्धुः कस्य कः सुहृत् ॥ ब्च_९।१५४ ॥

सर्वमाकाशसङ्काशं परिगृह्णन्तु मद्विधाः ।  
प्रकुप्यन्ति प्रहृष्यन्ति कलहोत्सवहेतुभिः ॥ ब्च_९।१५५ ॥

शोकायासैर्विषादैश्च मिथश्छेदनभेदनैः ।  
यापयन्ति सुकृच्छ्रेण पापैरात्मसुखेच्छवः ॥ ब्च_९।१५६ ॥

मृताः पतन्त्यपायेषु दीर्घतीव्रव्यथेषु च ।  
आगत्यागत्य सुगतिं भूत्वा भूत्वा सुखोचिताः ॥ ब्च_९।१५७ ॥

भवे बहुप्रपातश्च तत्र चासत्त्वमीदृशम् ।  
तत्रान्योन्यविरोधश्च न भवेत्तत्त्वमीदृशम् ॥ ब्च_९।१५८ ॥

तत्र चानुपमास्तीव्रा अनन्तदुःखसागराः ।  
तत्रैवमल्पबलता तत्राप्यल्पत्वमायुषः ॥ ब्च_९।१५९ ॥  
    
तत्रापि जीवितारोग्य-व्यापारैः क्षुत्क्लमश्रमैः ।  
निद्रयोपद्रवैर्बाल-संसर्गैर्निष्फलैस्तथा ॥ ब्च_९।१६० ॥

वृथैवायुर्वहत्याशु विवेकस्तु सुदुर्लभः ।  
तत्राप्यभ्यस्तविक्षेप-निवारणगतिः कुतः ॥ ब्च_९।१६१ ॥  
    
तत्रापि मारो यतते महापायप्रपातने ।  
तत्रासन्मार्गबाहुल्याद् विचिकित्सा च दुर्जया ॥ ब्च_९।१६२ ॥

पुनश्च क्षणदौर्लम्यं बुद्धोत्पादो ऽतिदुर्लभः ।  
क्लेशौघो दुर्निवारश्चेत्य् अहो दुःखपरम्परा ॥ ब्च_९।१६३ ॥

अहो बतातिशोच्यत्वम् एषां दुःखौघवर्तिनाम् ।  
ये नेक्षन्ते स्वदौःस्थित्यम् एवमप्यतिदुःस्थिताः ॥ ब्च_९।१६४ ॥

स्नात्वा स्नात्वा यथा कश्चिद् विशेद्वह्निं मुहुर्मुहुः ।  
स्वसौस्थित्यं च मन्यन्त एवमप्यतिदुःस्थिताः ॥ ब्च_९।१६५ ॥

अजरामरलीलानाम् एवं विहरतां सताम् ।  
आयास्यन्त्यापदो घोराः कृत्वा मरणमग्रतः ॥ ब्च_९।१६६ ॥

एवं दुःखाग्नितप्तानां शान्तिं कुर्यामहं कदा ।  
पुण्यमेघसमुद्भूतैः सुखोपकरणैः स्वकैः ॥ ब्च_९।१६७ ॥

कदोपलम्भदृष्टिभ्यो देशयिष्यामि शून्यताम् ।  
संवृत्यानुपलम्भेन पुण्यसम्भारमादरात् ॥ ब्च_९।१६८ ॥

बोधिचर्यावतारे प्रज्ञापारमिता नाम नवमः परिच्छेदः ॥

****************************************************************
