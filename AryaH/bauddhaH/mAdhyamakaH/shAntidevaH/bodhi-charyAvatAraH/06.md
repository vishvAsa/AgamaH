+++
title = "०६"

+++
    
सर्वमेतत्सुचरितं दानं सुगतपूजनम् ।  
कृतं कल्पसहस्रैर्यत् प्रतिघः प्रतिहन्ति तत् ॥ ब्च_६।१ ॥

न च द्वेषसमं पापं न च क्षान्तिसमं तपः ।  
तस्मात् क्षान्तिं प्रयत्नेन भावयेद्विविधैर्नयैः ॥ ब्च_६।२ ॥

मनः शमं न गृह्णाति न प्रीतिसुखमश्नुते ।  
न निद्रां न धृतिं याति द्वेषशल्ये हृदि स्थिते ॥ ब्च_६।३ ॥

पूजयत्यर्थमानैर्यान् ये ऽपि चैनं समाश्रिताः ।  
ते ऽप्येनं हन्तुमिच्छन्ति स्वामिनं द्वेषदुर्भगम् ॥ ब्च_६।४ ॥

सुहृदो ऽप्युद्विजन्ते ऽस्माद् ददाति न च सेव्यते ।  
सङ्क्षेपान्नास्ति तत्किञ्चित् क्रोधनो येन सुस्थितः ॥ ब्च_६।५ ॥

एवमादीनि दुःखानि करोतीत्यरिसञ्ज्ञया ।  
यः क्रोधं हन्ति निर्बन्धात् स सुखीह परत्र च ॥ ब्च_६।६ ॥

अनिष्टकरणाज्जातम् इष्टस्य च विघातनात् ।  
दौर्मनस्याशनं प्राप्य द्वेषो दृप्तो निहन्ति माम् ॥ ब्च_६।७ ॥

तस्माद्विघातयिष्यामि तस्याशनमहं रिपोः ।  
यस्मान्न मद्वधादन्यत् कृत्यमस्यास्ति वैरिणः ॥ ब्च_६।८ ॥

अत्यनिष्टागमेनापि न क्षोभ्या मुदिता मया ।  
दौर्मनस्ये ऽपि नास्तीष्टं कुशलं त्ववहीयते ॥ ब्च_६।९ ॥

यद्यस्त्येव प्रतीकारो दौर्मनस्येन तत्र किम् ।  
अथ नास्ति प्रतीकारो दौर्मनस्येन तत्र किम् ॥ ब्च_६।१० ॥

दुःखं न्यक्कारपारुष्यम् अयशश्चेत्यनीप्सितम् ।  
प्रियाणामात्मनो वापि शत्रोश्चैतद्विपर्ययात् ॥ ब्च_६।११ ॥

कथञ्चिल्लभ्यते सौख्यं दुःखं स्थितमयन्ततः ।  
दुःखेनैव च निःसारश् चेतस्तस्माद्दृढीभव ॥ ब्च_६।१२ ॥

दुर्गापुत्रककर्णाटा दाहच्छेदादिवेदनाम् ।  
वृथा सहन्ते मुक्त्यर्थम् अहं कस्मात्तु कातरः ॥ ब्च_६।१३ ॥

न किञ्चिदस्ति तद्वस्तु यदभ्यासस्य दुष्करम् ।  
तस्मान्मृदुव्यथाभ्यासात् सोढव्यापि महाव्यथा ॥ ब्च_६।१४ ॥

उद्दंशदंशमशक-क्षुत्पिपासादिवेदनाम् ।  
महत्कण्ड्वादिदुःखं च किमनर्थं न पश्यसि ॥ ब्च_६।१५ ॥

शीतोष्णवृष्टिवाताधि-व्याधिबन्धनताडनैः ।  
सौकुमार्यं न कर्तव्यम् अन्यथा वर्धते व्यथा ॥ ब्च_६।१६ ॥

केचित्स्वशोणितं दृष्ट्वा विक्रमन्ते विशेषतः ।  
परशोणितमप्येके दृष्ट्वा मूर्च्छां व्रजन्ति यत् ॥ ब्च_६।१७ ॥

तच्चित्तस्य दृढत्वेन कातरत्वेन चागतम् ।  
दुःखदुर्योधनस्तस्माद् भवेदभिभवेद्व्यथाम् ॥ ब्च_६।१८ ॥

दुःखे ऽपि नैव चित्तस्य प्रसादं क्षोभयेद्बुधः ।  
सङ्ग्रामो हि सह क्लेशैर् युद्धे च सुलभा व्यथा ॥ ब्च_६।१९ ॥

उरसारातिघातान् ये प्रतीच्छन्तो जयन्त्यरीन् ।  
ते ते विजयिनः शूराः शेषास्तु मृतमारकाः ॥ ब्च_६।२० ॥

गुणो ऽपरश्च दुःखस्य यत्संवेगान्मदच्युतिः ।  
संसारिषु च कारुण्यं पापाद्भीतिर्जिने स्पृहा ॥ ब्च_६।२१ ॥

पित्तादिषु न मे कोपो महादुःखकरेष्वपि ।  
सचेतनेषु किं कोपः ते ऽपि प्रत्ययकोपिताः ॥ ब्च_६।२२ ॥

अनिष्यमाणमप्येतच् छूलमुत्पद्यते यथा ।  
अनिष्यमाणो ऽपि बलात् क्रोध उत्पद्यते तथा ॥ ब्च_६।२३ ॥

कुप्यामीति न सञ्चिन्त्य कुप्यति स्वेच्छया जनः ।  
उत्पत्स्य इत्यभिप्रेत्य क्रोध उत्पद्यते न च ॥ ब्च_६।२४ ॥

ये केचिदपराधास्तु पापानि विविधानि च ।  
सर्वं यत्प्रत्ययबलात् स्वतन्त्रं तु न विद्यते ॥ ब्च_६।२५ ॥

न च प्रत्ययसामग्र्या जनयामीति चेतना ।  
न चापि जनितस्यास्ति जनितो ऽस्मीति चेतना ॥ ब्च_६।२६ ॥

यत्प्रधानं किलाभीष्टं यत्तदात्मेति कल्पितम् ।  
तदेव हि भवामीति न सञ्चिन्त्योपजायते ॥ ब्च_६।२७ ॥  
    
अनुत्पन्नं हि तन्नास्ति क इच्छेद्भवितुं तदा ।  
विषयव्यापृतत्वाच्च निरोद्धुमपि नेहते ॥ ब्च_६।२८ ॥  
    
नित्यो ह्यचेतनश्चात्मा व्योमवत् स्फुटमक्रियः ।  
प्रत्ययान्तरसङ्गे ऽपि निर्विकारस्य का क्रिया ॥ ब्च_६।२९ ॥

यः पूर्ववत्क्रियाकाले क्रियायास्तेन किं कृतम् ।  
तस्य क्रियेति सम्बन्धे कतरत्तन्निबन्धनम् ॥ ब्च_६।३० ॥

एवं परवशं सर्वं यद्वशं सो ऽपि चावशः ।  
निर्माणवदचेष्टेषु भावेष्वेवं क्व कुप्यते ॥ ब्च_६।३१ ॥

वारणापि न युक्तैवं कः किं वारयतीति चेत् ।  
युक्ता प्रतीत्यता यस्माद् दुःखस्योपरतिर्मता ॥ ब्च_६।३२ ॥

तस्मादमित्रं मित्रं वा दृष्ट्वाप्यन्यायकारिणम् ।  
ईदृशाः प्रत्यया अस्येत्य् एवं मत्वा सुखी भवेत् ॥ ब्च_६।३३ ॥

यदि तु खेच्छया सिद्धिः सर्वेषामेव देहिनाम् ।  
न भवेत्कस्यचिद्दुःखं न दुःखं कश्चिदिच्छति ॥ ब्च_६।३४ ॥

प्रमादादात्मनात्मानं बाधन्ते कण्टकादिभिः ।  
भक्तच्छेदादिभिः कोपाद् दुरापस्त्र्यादिलिप्सया ॥ ब्च_६।३५ ॥

उद्वन्धनप्रपातैश्च विषापथ्यादिभक्षणैः ।  
निघ्नन्ति केचिदात्मानम् अपुण्याचरणेन च ॥ ब्च_६।३६ ॥

यदैवं क्लेशवश्यत्वाद् घ्नन्त्यात्मानमपि प्रियम् ।  
तदैषां परकायेषु परिहारः कथं भवेत् ॥ ब्च_६।३७ ॥

क्लेशोन्मत्तीकृतेष्वेषु प्रवृत्तेष्वात्मघातने ।  
न केवलं दया नास्ति क्रोध उत्पद्यते कथम् ॥ ब्च_६।३८ ॥

यदि स्वभावो बालानां परोपद्रवकारिता ।  
तेषु कोपो न युक्तो मे यथाग्नौ दहनात्मके ॥ ब्च_६।३९ ॥

अथ दोषो ऽयमागन्तुः सत्त्वाः प्रकृतिपेशलाः ।  
यथाप्ययुक्तस्तत्कोपः कटुधूमे यथाम्बरे ॥ ब्च_६।४० ॥

मुख्यं दण्डादिकं हित्वा प्रेरके यदि कुप्यते ।  
द्वेषेण प्रेरितः सो ऽपि द्वेषे द्वेषो ऽस्तु मे वरम् ॥ ब्च_६।४१ ॥

मयापि पूर्वं सत्त्वानाम् ईदृश्येव व्यथा कृता ।  
तस्मान्मे युक्तमेवैतत् सत्त्वोपद्रवकारिणः ॥ ब्च_६।४२ ॥

तच्छस्त्रं मम कायश्च द्वयं दुःखस्य कारणम् ।  
तेन शस्त्रं मया कायो गृहीतः कुत्र कुप्यते ॥ ब्च_६।४३ ॥

गण्डो ऽयं प्रतिमाकारो गृहीतो घट्टनासहः ।  
तृष्णान्धेन मया तत्र व्यथायां कुत्र कुप्यते ॥ ब्च_६।४४ ॥

दुःखं नेच्छामि दुःखस्य हेतुमिच्छामि बालिशः ।  
स्वापराधागते दुःखे कस्मादन्यत्र कुप्यते ॥ ब्च_६।४५ ॥

असिपत्रवनं यद्वद् यथा नारकपक्षिणः ।  
मत्कर्मजनिता एव तथेदं कुत्र कुप्यते ॥ ब्च_६।४६ ॥

मत्कर्मचोदिता एव जाता मय्यपकारिणः ।  
येन यास्यन्ति नरकान् मयैवामी हता ननु ॥ ब्च_६।४७ ॥

एतानाश्रित्य मे पापं क्षीयते क्षमतो बहु ।  
मामाश्रित्य तु यान्त्येते नरकान् दीर्घवेदनान् ॥ ब्च_६।४८ ॥

अहमेवापकार्येषां ममैते चोपकारिणः ।  
कस्माद्विपर्ययं कृत्वा खलचेतः प्रकुप्यसि ॥ ब्च_६।४९ ॥

भवेन्ममाशयगुणो न यामि नरकान्यदि ।  
एषामत्र किमायातं यद्यात्मा रक्षितो मया ॥ ब्च_६।५० ॥

अथ प्रत्यपकारी स्यां तथाप्येते न रक्षिताः ।  
हीयते चापि मे चर्या तस्मान्नष्टास्तपस्विनः ॥ ब्च_६।५१ ॥

मनो हन्तुममूर्तत्वान् न शक्यं केनचित् क्वचित् ।  
शरीराभिनिवेशात्तु कायदुःखेन बाध्यते ॥ ब्च_६।५२ ॥

न्यक्वारः परुषं वाक्यम् अयशश्चेत्ययं गणः ।  
कायं न बाधते तेन चेतः कस्मात्प्रकुप्यसि ॥ ब्च_६।५३ ॥

मय्यप्रसादो यो ऽन्येषां स किं मां भक्षयिष्यति ।  
इह जन्मान्तरे वापि येनासौ मे ऽनभीप्सितः ॥ ब्च_६।५४ ॥

लाभान्तरायकारित्वाद् यद्यसौ मे ऽनभीप्सितः ।  
नङ्क्ष्यतीहैव मे लाभः पापं तु स्थास्यति ध्रुवम् ॥ ब्च_६।५५ ॥

वरमद्यैव मे मृत्युर् न मिथ्याजीवितं चिरम् ।  
यस्माच्चिरमपि स्थित्वा मृत्युदुःखं तदैव मे ॥ ब्च_६।५६ ॥

स्वप्ने वर्षशतं सौख्यं भुक्त्वा यश्च विबुध्यते ।  
मुहूर्तमपरो यश्च सुखी भूत्वा विबुध्यते ॥ ब्च_६।५७ ॥

ननु निवर्तते सौख्यं द्वयोरपि बिबुद्धयोः ।  
सैवोपमा मृत्युकाले चिरजीब्यल्पजीविनोः ॥ ब्च_६।५८ ॥

लब्ध्वापि च बहू।ल्लाभान् चिरं भुक्त्वा सुखान्यपि ।  
रिक्तहस्तश्च नग्नश्च यास्यामि मुषितो यथा ॥ ब्च_६।५९ ॥

पापक्षयं च पुण्यं च लाभाज्जीवन् करोमि चेत् ।  
पुण्यक्षयश्च पापं च लाभार्थं क्रुध्यतो ननु ॥ ब्च_६।६० ॥

यदर्थमेव जीवामि तदेव यदि नश्यति ।  
किं तेन जीवितेनापि केवलाशुभकारिणा ॥ ब्च_६।६१ ॥

अवर्णवादिनि द्वेषः सत्त्वान्नाशयतीति चेत् ।  
परायशस्करे ऽप्येवं कोपस्ते किं न जायते ॥ ब्च_६।६२ ॥

परायत्ताप्रसादत्वाद् अप्रसादिषु ते क्षमा ।  
क्लेशोत्पादपरायत्ते क्षमा नावर्णवादिनि ॥ ब्च_६।६३ ॥

प्रतिमास्तूपसद्धर्म-नाशकाक्रोशकेषु च ।  
न युज्यते मम द्वेषो बुद्धादीनां न हि ब्यथा ॥ ब्च_६।६४ ॥

गुरुसालोहितादीनां प्रियाणां चापकारिषु ।  
पूर्ववत्प्रत्ययोत्पादं दृष्ट्वा कोपं निवारयेत् ॥ ब्च_६।६५ ॥

चेतनाचेतनकृता देहिनां नियता व्यथा ।  
सा व्यथा चेतने दृष्टा क्षमस्वैनां व्यथामतः ॥ ब्च_६।६६ ॥

मोहादेके ऽपराध्यन्ति कुप्यन्त्यन्ये ऽपि मोहिताः ।  
ब्रूमः कमेषु निर्दोषं कं वा ब्रूमो ऽपराधिनम् ॥ ब्च_६।६७ ॥

कस्मादेवं कृतं पूर्वं येनैवं बाध्यसे परैः ।  
सर्वे कर्मपरायत्तः को ऽहमत्रान्यथाकृतौ ॥ ब्च_६।६८ ॥

एवं बुद्ध्वा तु पुण्येषु तथा यत्नं करोम्यहम् ।  
येन सर्वे भविष्यन्ति मैत्रचित्ताः परस्परम् ॥ ब्च_६।६९ ॥

दह्यमाने गृहे यद्वद् अग्निर्गत्वा गृहान्तरम् ।  
तृणादौ यत्र सज्येत तदाकृष्यापनीयते ॥ ब्च_६।७० ॥

एवं चित्तं यदासङ्गाद् दह्यते द्वेषवह्निना ।  
तत्क्षणं तत्परित्याज्यं पुण्यात्मोद्दाहशङ्कया ॥ ब्च_६।७१ ॥

मारणीयः कथं छित्त्वा मुक्तश्चेत्किमभद्रकम् ।  
मनुष्यदुःखैर्नरकान् मुक्तश्चेत्किमभद्रकम् ॥ ब्च_६।७२ ॥

यद्येतन्मात्रमेवाद्य दुःखं सोढुं न पार्यते ।  
तन्नारकव्यथाहेतुः क्रोधः कस्मान्न वार्यते ॥ ब्च_६।७३ ॥

कोपार्थमेवमेवाहं नरकेषु सहस्रशः ।  
कारितो ऽस्मि न चात्मार्थः परार्थो वा कृतो मया ॥ ब्च_६।७४ ॥

न चेदं तादृशं दुःखं महार्थं च करिष्यति ।  
जगद्दुःखहरे दुःखे प्रीतिरेवात्र युज्यते ॥ ब्च_६।७५ ॥

यदि प्रीतिसुखं प्राप्तम् अन्यैः स्तुत्वा गुणोर्जितम् ।  
मनस्त्वमपि तं स्तुत्वा कस्मादेवं न हृष्यसि ॥ ब्च_६।७६ ॥

इदं च ते हृष्टिसुखं निरवद्यं सुखोदयम् ।  
न वारितं च गुणिभिः परावर्जनमुत्तमम् ॥ ब्च_६।७७ ॥

तस्यैव सुखमित्येवं तवेदं यदि न प्रियम् ।  
भृतिदानादिविरतेर् दृष्टादृष्टं हतं भवेत् ॥ ब्च_६।७८ ॥

स्वगुणे कीर्त्यमाने च परसौख्यमपीच्छसि ।  
कीर्त्यमाने परगुणे स्वसौख्यमपि नेच्छसि ॥ ब्च_६।७९ ॥

बोधिचित्तं समुत्पाद्य सर्वसत्त्वसुखेच्छया ।  
स्वयं लब्धसुखेष्वद्य कस्मात्सत्त्वेषु कुप्यसि ॥ ब्च_६।८० ॥

त्रैलोक्यपूज्यं बुद्धत्वं सत्त्वानां किन्न वाञ्छसि ।  
सत्कारमित्वरं दृष्ट्वा तेषां किं परिदह्यसे ॥ ब्च_६।८१ ॥

पुष्णाति यस्त्वया पोष्यं तुभ्यमेव ददाति सः ।  
कुटुम्बजीविनं लव्ध्वा न हृष्यसि प्रकुप्यसि ॥ ब्च_६।८२ ॥

स किं नेच्छति सत्त्वानां यस्तेषां बोधिमिच्छति ।  
बोधिचित्तं कुतस्तस्य यो ऽन्यसम्पदि कुप्यति ॥ ब्च_६।८३ ॥

यदि तेन न तल्लब्धं स्थितं दानपतेर्गृहे ।  
सर्वथापि न तत्ते ऽस्ति दत्तादत्तेन तेन किम् ॥ ब्च_६।८४ ॥

किं वारयतु पुण्यानि प्रसन्नान् स्वगुणानथ ।  
लभमानो न गृह्णातु वद केन न कुप्यसि ॥ ब्च_६।८५ ॥

न केवलं त्वमात्मानं कृतपापं न शोचसि ।  
कृतपुण्यैः सह स्पर्धाम् अपरैः कर्तुमिच्छसि ॥ ब्च_६।८६ ॥

जातं चेदप्रियं शत्रोस् त्वत्तुष्ठ्या किं पुनर्भवेत् ।  
त्वदाशंसनमात्रेण न चाहेतुर्भविष्यति ॥ ब्च_६।८७ ॥

अत त्वदिच्छया सिद्धं तद्दुःखे किं सुखं तव ।  
अथाप्यर्थो भवेदेवम् अनर्थः कोन्वतः परः ॥ ब्च_६।८८ ॥

एतद्धि बडिशं घोरं क्लेशबाडिशिकार्पितम् ।  
यतो नरकपालास्त्वां क्रीत्वा पक्ष्यन्ति कुम्भिषु ॥ ब्च_६।८९ ॥

स्तुतिर्यशो ऽथ सत्कारो न पुण्याय न चायुषे ।  
न बलार्थं न चारोग्ये न च कायसुखाय मे ॥ ब्च_६।९० ॥

एतावांश्च भवेत्स्वार्थो धीमतः स्वार्थवेदिनः ।  
मद्यद्यूतादि सेव्यं स्यान् मानसं सुखमिच्छता ॥ ब्च_६।९१ ॥

यशो ऽर्थं हारयन्त्यर्थम् आत्मानं मारयन्त्यपि ।  
किमक्षराणि भक्ष्याणि मृते कस्य च तत्सुखम् ॥ ब्च_६।९२ ॥

यथा पांशुगृहे भिन्ने रोदित्यार्तरवं शिशुः ।  
तथा स्तुतियशोहानौ स्वचित्तं प्रतिभाति मे ॥ ब्च_६।९३ ॥

शब्दस्तावदचित्तत्वात् स मां स्तौतीत्यसम्भवः ।  
परः किल मयि प्रीत इत्येतत्प्रीतिकारणम् ॥ ब्च_६।९४ ॥

अन्यत्र मयि वा प्रीत्या किं हि मे परकीयया ।  
तस्यैव तत्प्रीतिसुखं भागो नाल्पो ऽपि मे ततः ॥ ब्च_६।९५ ॥

तत्सुखेन सुखित्वं चेत् सर्वत्रैव ममास्तु तत् ।  
कस्मादन्यप्रसादेन सुखितेषु न मे सुखम् ॥ ब्च_६।९६ ॥

तस्मादहं स्तुतो ऽस्मीति प्रीतिरात्मनि जायते ।  
तत्राप्येवमसम्बन्धात् केवलं शिशुचेष्टितम् ॥ ब्च_६।९७ ॥

स्तुत्यादयश्च मे क्षोभं संवेगं नाशयन्त्यमी ।  
गुणवत्सु च मात्सर्यं सम्पत्कोपं च कुर्वते ॥ ब्च_६।९८ ॥

तस्मात्स्तुत्यादिघाताय मम ये प्रत्युपस्थिताः ।  
अपायपातरक्षार्थं प्रवृत्ता ननु ते मम ॥ ब्च_६।९९ ॥

मुक्त्यर्थिनश्चायुक्तं मे लाभसत्कारबन्धनम् ।  
ये मोचयन्ति मां बन्धाद् द्वेषस्तेषु कथं मम ॥ ब्च_६।१०० ॥

दुःखं प्रवेष्टुकामस्य ये कपाटत्वमागताः ।  
बुद्धाधिष्ठानत इव द्वेषस्तेषु कथं मम ॥ ब्च_६।१०१ ॥

पुण्यविघ्नः कृतो ऽनेनेत्य् अत्र कोपो न युज्यते ।  
क्षान्त्या समं तपो नास्ति नन्वेतत्तदुपस्थितम् ॥ ब्च_६।१०२ ॥

अथाहमात्मदोषेण न करोमि क्षमामिह ।  
मयैवात्र कृतो विघ्नः पुण्यहेतावुपस्थिते ॥ ब्च_६।१०३ ॥

यो हि येन विना नास्ति यस्मिंश्च सति विद्यते ।  
स एव कारणं तस्य स कथं विघ्न उच्यते ॥ ब्च_६।१०४ ॥

न हि कालोपपन्नेन दानविघ्नः कृतो ऽर्थिना ।  
न च प्रव्राजके प्राप्ते प्रव्रज्याविघ्न उच्यते ॥ ब्च_६।१०५ ॥

सुलभा याचका लोके दुर्लभास्त्वपकारिणः ।  
यतो मे ऽनपराधस्य न कश्चिदपराध्यति ॥ ब्च_६।१०६ ॥

अश्रमोपार्जितस्तस्माद् नृहे निधिरिवोत्थितः ।  
बोधिचर्यासहायत्वात् स्पृहणीयो रिपुर्मम ॥ ब्च_६।१०७ ॥

मया चानेन चोपात्तं तस्मादेतत्क्षमाफलम् ।  
एतस्मै प्रथमं देयम् एतत्पूर्वा क्षमा यतः ॥ ब्च_६।१०८ ॥

क्षमासिद्ध्याशयो नास्य तेन पूज्यो न चेदरिः ।  
सिद्धिहेतुरुचितो ऽपि सद्धर्मः पूज्यते कथम् ॥ ब्च_६।१०९ ॥

अपकाराशयो ऽस्येति शत्रुर्यदि न पूज्यते ।  
अन्यथा मे कथं क्षान्तिर् भिषजीव हितोद्यते ॥ ब्च_६।११० ॥

तद्दुष्टाशयमेवातः प्रतीत्योत्पद्यते क्षमा ।  
स एवातः क्षमाहेतुः पूज्यः सद्धर्मवन्मया ॥ ब्च_६।१११ ॥

सत्त्वक्षेत्रं जिनक्षेत्रम् इत्यतो मुनिनोदितम् ।  
एतानाराध्य बहवः सम्पत्पारं यतो गताः ॥ ब्च_६।११२ ॥

सत्त्वेभ्यश्च जिनेभ्यश्च बुद्धधर्मागमे समे ।  
जिनेषु गौरवं यद्वन् न सत्त्वेष्विति कः क्रमः ॥ ब्च_६।११३ ॥

आशयस्य च माहात्म्यं न स्वतः किं तु कार्यतः ।  
समं च तेन माहात्म्यं सत्त्वानां तेन ते समाः ॥ ब्च_६।११४ ॥

मैत्र्याशयश्च यत्पूज्यः सत्त्वमाहात्म्यमेव तत् ।  
बुद्धप्रसादाद्यत्पुण्यं बुद्धमाहात्म्यमेव तत् ॥ ब्च_६।११५ ॥

बुद्धधर्मागमांशेन तस्मात्सत्त्वा जिनैः समाः ।  
न तु बुद्धैः समाः केचिद् अनन्तांशैर्गुणार्णवैः ॥ ब्च_६।११६ ॥

गुणसारैकराशीनां गुणो ऽणुरपि चेत्क्वचित् ।  
दृश्यते तस्य पूजार्थं त्रैलोक्यमपि न क्षमम् ॥ ब्च_६।११७ ॥

बुद्धधर्मोदयांशस्तु श्रेष्ठः सत्त्वेषु विद्यते ।  
एतदंशानुरूप्येण सत्त्वपूजा कृता भवेत् ॥ ब्च_६।११८ ॥

किं च निश्छद्मबन्धूनाम् अप्रमेयोपकारिणाम् ।  
सत्त्वाराधनमुत्सृज्य निष्कृतिः का परा भवेत् ॥ ब्च_६।११९ ॥

भिन्दन्ति देहं प्रविशन्त्यवीचीं येषां कृते तत्र कृते कृतं स्यात् ।  
महापकारिष्वपि तेन सर्व-कल्याणमेवाचरणीयमेषु ॥ ब्च_६।१२० ॥

स्वयं मम स्वामिन एव तावत् तदर्थमात्मन्यपि निर्व्यपेक्षाः ।  
अहं कथं स्वामिषु तेषु तेषु करोमि मानं न तु दासभावम् ॥ ब्च_६।१२१ ॥

येषां सुखे यान्ति मुदं मुनीन्द्रा येषां व्यथायां प्रविशन्ति मन्युम् ।  
तत्तोषणात्सर्वमुनीन्द्रतुष्टिस् तत्रापकारे ऽपकृतं मुनीनाम् ॥ ब्च_६।१२२ ॥

आदीप्तकायस्य यथा समन्तान् न सर्वकामैरपि सौमनस्यम् ।  
सत्त्वव्यथायामपि तद्वदेव न प्रीत्युपायो ऽस्ति दयामयानाम् ॥ ब्च_६।१२३ ॥

तस्मान्मया यज्जनदुःखदेन दुःखं कृतं सर्वमहाकृपाणाम् ।  
तदद्य पापं प्रतिदेशयामि यत्खेदितास्तन्मुनयः क्षमन्ताम् ॥ ब्च_६।१२४ ॥

आराधनायाद्य तथागतानां सर्वात्मना दास्यमुपैमि लोके ।  
कुर्वन्तु मे मूर्ध्नि पदं जनौघा विघ्नन्तु वा तुष्यतु लोकनाथः ॥ ब्च_६।१२५ ॥

आत्मीकृतं सर्वमिदं जगत्तैः कृपात्मभिर्नैव हि संशयो ऽस्ति ।  
दृश्यन्त एते ननु सत्त्वरूपास् त एव नाथाः किमनादरो ऽत्र ॥ ब्च_६।१२६ ॥

तथागताराधनमेतदेव स्वार्थस्य संसाधनमेतदेव ।  
कोकस्य दुःखापहमेतदेव तस्मान्ममास्तु व्रतमेतदेव ॥ ब्च_६।१२७ ॥

यथैको राजपुरुषः प्रमथ्नाति महाजनम् ।  
विकर्तुं नैव शक्नोति दीर्घदर्शी महाजनः ॥ ब्च_६।१२८ ॥

यस्मान्नैव स एकाकी तस्य राजबलं बलम् ।  
तथा न दुर्बलं कञ्चिद् अपराद्धं विमानयेत् ॥ ब्च_६।१२९ ॥

यस्मान्नरकपालाश्च कृपावन्तश्च तद्बलम् ।  
तस्मादाराधयेत्सत्त्वान् भृत्यश्चण्डनृपं यथा ॥ ब्च_६।१३० ॥

कुपितः किं नृपः कुर्याद् येन स्यान्नरकव्यथा ।  
यत्सत्त्वदौर्मनस्येन कृतेन ह्यनुभूयते ॥ ब्च_६।१३१ ॥

तुष्टः किं नृपतिर्दद्याद् यद्बुद्धत्वसमं भवेत् ।  
यत्सत्त्वसौमनस्येन कृतेन ह्यनुभूयते ॥ ब्च_६।१३२ ॥

आस्तां भविष्यद्बुद्धत्वं सत्त्वाराधनसम्भवम् ।  
इहैव सौभाग्ययशः सौस्थित्यं किं न पश्यसि ॥ ब्च_६।१३३ ॥

प्रासादिकत्वमारोग्यं प्रामोद्यं चिरजीवितम् ।  
चक्रवर्तिसुखं स्फीतं क्षमी प्राप्नोति संसरन् ॥ ब्च_६।१३४ ॥

बोधिचर्यावतारे क्षान्तिपारमिता षष्ठः परिच्छेदः ॥

****************************************************************  
    