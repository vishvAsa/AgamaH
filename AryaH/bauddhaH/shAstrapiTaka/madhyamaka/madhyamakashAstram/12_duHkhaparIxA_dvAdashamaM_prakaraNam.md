+++
dbcs_url = "https://www.dsbcproject.org/canon-text/content/534/2497"
title = "12 दुःखपरीक्षा द्वादशमं प्रकरणम्"

+++
१२
दुःखपरीक्षा द्वादशमं प्रकरणम्।  
स्वयं कृतं परकृतं द्वाभ्यां कृतमहेतुकम्।  
दुःखमित्येक इच्छन्ति तच्च कार्यं न युज्यते॥१॥

स्वयं कृतं यदि भवेत्प्रतीत्य न ततो भवेत्।  
स्कन्धानिमानमी स्कन्धाः संभवन्ति प्रतीत्य हि॥२॥

यद्यमीभ्य इमेऽन्ये स्युरेभ्यो वामी परे यदि।  
भवेत्परकृतं दुःखं परैरेभिरमी कृताः॥३॥

स्वपुद्नलकृतं दुःखं यदि दुःखं पुनर्विना।  
स्वपुद्गलः स कतमो येन दुःखं स्वयं कृतम्॥४॥

परपुद्गलजं दुःखं यदि यस्मै प्रदीयते।  
परेण कृत्वा तद्दुःखं स दुःखेन विना कुतः॥५॥

परपुद्गलजं दुःखं यदि कः परपुद्गलः।  
विना दुःखेन यः कृत्वा परस्मै प्रहिणोति तत्॥६॥

स्वयंकृतस्याप्रसिद्धेर्दुःखं परकृतं कुतः।  
परो हि दुःखं यत्कुर्यात्तत्तस्य स्यात्स्वयं कृतम्॥७॥

न तावत्स्वकृतं दुःखं न हि तेनैव तत्कृतम्।  
परो नात्मकृतश्चेत्स्याद्दुःखं परकृतं कथम्॥८॥

स्यादुभाभ्यां कृतं दुःखं स्यादेकैककृतं यदि।  
पराकारास्वयंकारं दुःखमहेतुकं कुतः॥९॥

न केवलं हि दुःखस्य चातुर्विध्यं न विद्यते।  
बाह्यानामपि भावानां चातुर्विध्यं न विद्यते॥१०॥

