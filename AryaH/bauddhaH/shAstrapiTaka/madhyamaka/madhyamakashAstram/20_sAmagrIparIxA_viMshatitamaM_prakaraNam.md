+++
dbcs_url = "https://www.dsbcproject.org/canon-text/content/534/2505"
title = "20 सामग्रीपरीक्षा विंशतितमं प्रकरणम्"

+++
२०
सामग्रीपरीक्षा विंशतितमं प्रकरणम्।  
हेतोश्च प्रत्ययानां च सामग्र्या जायते यदि।  
फलमस्ति च सामग्र्यां सामग्र्या जायते कथम्॥१॥

हेतोश्च प्रत्ययानां च सामग्र्या जायते यदि।  
फलं नास्ति च सामग्र्यां सामग्र्या जायते कथम्॥२॥

हेतोश्च प्रत्ययानां च सामग्र्यामस्ति चेत्फलम्।  
गृह्येत ननु सामग्र्यां सामग्र्यां च न गृह्यते॥३॥

हेतोश्च प्रत्ययानां च सामग्र्यां नास्ति चेत्फलम्।  
हेतवः प्रत्ययाश्च स्युरहेतुप्रत्ययैः समाः॥४॥

हेतुकं फलस्य दत्वा यदि हेतुर्निरुध्यते।  
यद्दत्तं यन्निरुद्धं च हेतोरात्मद्वयं भवेत्॥५॥

हेतुं फलस्यादत्वा च यदि हेतुर्निरुध्यते।  
हेतौ निरुद्धे जातं तत्फलमाहेतुकं भवेत्॥६॥

फलं सहैव सामग्र्या यदि प्रादुर्भवेत्पुनः।  
एककालौ प्रसज्येते जनको यश्च जन्यते॥७॥

पूर्वमेव च सामग्र्याः फलं प्रादुर्भवेद्यदि।  
हेतुप्रत्ययनिर्मुक्तं फलमाहेतुकं भवेत्॥८॥

निरुद्धे चेत्फलं हेतौ हेतोः संक्रमणं भवेत्।  
पूर्वजातस्य हेतोश्च पुनर्जन्म प्रसज्यते॥९॥

जनयेत्फलमुत्पन्नं निरुद्धोऽस्तंगतः कथम्।  
तिष्ठन्नपि कथं हेतुः फलेन जनयेद्वृतः॥१०॥

अथावृतः फलेनासौ कतमज्जनयेत्फलम्।  
न ह्यदृष्ट्वा वा दृष्ट्वा वा हेतुर्जनयते फलम्॥११॥

नातीतस्य ह्यतीतेन फलस्य सह हेतुना।  
नाजातेन न जातेन संगतिर्जातु विद्यते॥१२॥

न जातस्य ह्यजातेन फलस्य सह हेतुना।  
नातीतेन न जातेन संगतिर्जातु विद्यते॥१३॥

नाजातस्य हि जातेन फलस्य सह हेतुना।  
नाजातेन न नष्टेन संगतिर्जातु विद्यते॥१४॥

असत्यां संगतौ हेतुः कथं जनयते फलम्।  
सत्यां वा संगतौ हेतुः कथं जनयते फलम्॥१५॥

हेतुः फलेन शून्यश्चेत्कथं जनयते फलम्।  
हेतुः फलेनाशून्यश्चेत्कथं जनयते फलम्॥१६॥

फलं नोत्पत्स्यतेऽशून्यमशून्यं न निरोत्स्यते।  
अनिरुद्धमनुत्पन्नमशून्यं तद्भविष्यति॥१७॥

कथमुत्पत्स्यते शून्यं कथं शून्यं निरोत्स्यते।  
शून्यमप्यनिरुद्धं तदनुत्पन्नं प्रसज्यते॥१८॥

हेतोः फलस्य चैकत्वं न हि जातूपपद्यते।  
हेतोः फलस्य चान्यत्वं न हि जातूपपद्यते॥१९॥

एकत्वे फलहेत्वोः स्यादैक्यं जनकजन्ययोः।  
पृथक्त्वे फलहेत्वोः स्यात्तुल्यो हेतुरहेतुना॥२०॥

फलं स्वभावसद्भूतं किं हेतुर्जनयिष्यति।  
फलं स्वभावासद्भूतं किं हेतुर्जनयिष्यति॥२१॥

न चाजनयमानस्य हेतुत्वमुपपद्यते।  
हेतुत्वानुपपत्तौ च फलं कस्य भविष्यति॥२२॥

न च प्रत्ययहेतूनामियमात्मानमात्मना।  
या सामग्री जनयते सा कथं जनयेत्फलम्॥२३॥

न सामग्रीकृतं फलं नासामग्रीकृतं फलम्।  
अस्ति प्रत्ययसामग्री कुत एव फलं विना॥२४॥

