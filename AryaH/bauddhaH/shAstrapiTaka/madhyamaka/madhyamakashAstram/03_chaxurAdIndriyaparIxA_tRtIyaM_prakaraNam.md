+++
dbcs_url = "https://www.dsbcproject.org/canon-text/content/534/2488"
title = "03 चक्षुरादीन्द्रियपरीक्षा तृतीयं प्रकरणम्"

+++
३
चक्षुरादीन्द्रियपरीक्षा तृतीयं प्रकरणम्।  
दर्शनं श्रवणं घ्राणं रसनं स्पर्शनं मनः।  
इन्द्रियाणि षडेतेषां द्रष्टव्यादीनि गोचरः॥१॥

स्वमात्मानं दर्शनं हि तत्तमेव न पश्यति।  
न पश्यति यदात्मानं कथं द्रक्ष्यति तत्परान्॥२॥

न पर्याप्तोऽग्निदृष्टान्तो दर्शनस्य प्रसिद्धये।  
सदर्शनः स प्रत्युक्तो गम्यमानगतागतैः॥३॥

नापश्यमानं भवति यदा किंचन दर्शनम्।  
दर्शनं पश्यतीत्येवं कथमेतत्तु युज्यते॥४॥

पश्यति दर्शनं नैव नैव पश्यत्यदर्शनम्।  
व्याख्यातो दर्शनेनैव द्रष्टा चाप्युपगम्यताम्॥५॥

तिरस्कृत्य द्रष्टा नास्त्यतिरस्कृत्य च दर्शनम्।  
द्रष्टव्यं दर्शनं चैव द्रष्टर्यसति ते कुतः॥६॥

प्रतीत्य मातापितरौ यथोक्तः पुत्रसंभवः।  
चक्षूरूपे प्रतीत्यैवमुक्तो विज्ञानसंभवः॥७॥

द्रष्टव्यदर्शनाभावाद्विज्ञानादिचतुष्टयम्।  
नास्तीति उपादानादीनि भविष्यन्ति पुनः कथम्॥८॥

व्याख्यातं श्रवणं घ्राणं रसनं स्पर्शनं मनः।  
दर्शनेनैव जानीयाच्छ्रोतृश्रोतव्यकादि च॥९॥

