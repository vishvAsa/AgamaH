+++
dbcs_url = "https://www.dsbcproject.org/canon-text/content/534/2501"
title = "16 बन्धमोक्षपरीक्षा षोडशमं प्रकरणम्"

+++
१६
बन्धमोक्षपरीक्षा षोडशमं प्रकरणम्।  
संस्काराः संसरन्ति चेन्न नित्याः संसरन्ति ते।  
संसरन्ति च नानित्याः सत्त्वेऽप्येष समः क्रमः॥१॥

पुद्गलः संसरति चेत्स्कन्धायतनधातुषु।  
पञ्चधा मृग्यमाणोऽसौ नास्ति कः संसरिष्यति॥२॥

उपादानादुपादानं संसरन् विभवो भवेत्।  
विभवश्चानुपादानः कः स किं संसरिष्यति॥३॥

संस्काराणां न निर्वाणं कथंचिदुपपद्यते।  
सत्त्वस्यापि न निर्वाणं कथंचिदुपपद्यते॥४॥

न बध्यन्ते न मुच्यन्ते उदयव्ययधर्मिणः।  
संस्काराः पूर्ववत्सत्त्वो बध्यते न न मुच्यते॥५॥

बन्धनं चेदुपादानं सोपादानो न बध्यते।  
बध्यते नानुपादानः किमवस्थोऽथ बध्यते॥६॥

बध्नीयाद्बन्धनं कामं बन्ध्यात्पूर्वं भवेद्यदि।  
न चास्ति तत् शेषमुक्तं गम्यमानगतागतैः॥७॥

बद्धो न मुच्यते तावदबद्धो नैव मुच्यते।  
स्यातां बद्धे मुच्यमाने युगपद्बन्धमोक्षणे॥८॥

निर्वास्याम्यनुपादानो निर्वाणं मे भविष्यति।  
इति येषां ग्रहस्तेषामुपादानमहाग्रहः॥९॥

न निर्वाणसमारोपो न संसारापकर्षणम्।  
यत्र कस्तत्र संसारो निर्वाणं किं विकल्प्यते॥१०॥

