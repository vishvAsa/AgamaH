+++
dbcs_url = "https://www.dsbcproject.org/canon-text/content/534/2510"
title = "25 निर्वाणपरीक्षा पञ्चविंशतितमं प्रकरणम्"

+++
२५
निर्वाणपरीक्षा पञ्चविंशतितमं प्रकरणम्।  
यदि शून्यमिदं सर्वमुदयो नास्ति न व्ययः।  
प्रहाणाद्वा निरोधाद्वा कस्य निर्वाणमिष्यते॥१॥

यद्यशून्यमिदं सर्वमुदयो नास्ति न व्ययः।  
प्रहाणाद्वा निरोधाद्वा कस्य निर्वाणमिष्यते॥२॥

अप्रहीणमसंप्राप्तमनुच्छिन्नमशाश्वतम्।  
अनिरुद्धमनुत्पन्नमेतन्निर्वाणमुच्यते॥३॥

भावस्तावन्न निर्वाणं जरामरणलक्षणम्।  
प्रसज्येतास्ति भावो हि न जरामरणं विना॥४॥

भावश्च यदि निर्वाणं निर्वाणं संस्कृतं भवेत्।  
नासंस्कृतो हि विद्यते भावः क्वचन कश्चन॥५॥

भावश्च यदि निर्वाणमनुपादाय तत्कथम्।  
निर्वाणं नानुपादाय कश्चिद् भावो हि विद्यते॥६॥

यदि भावो न निर्वाणमभावः किं भविष्यति।  
निर्वाणं यत्र भावो न नाभावस्तत्र विद्यते॥७॥

यद्यभावश्च निर्वाणमनुपादाय तत्कथम्।  
निर्वाणं न ह्यभावोऽस्ति योऽनुपादाय विद्यते॥८॥

य आजवंजवीभाव उपादाय प्रतीत्य व।  
सोऽप्रतीत्यानुपादाय निर्वाणमुपदिश्यते॥९॥

प्रहाणं चाब्रवीच्छास्ता भवस्य विभवस्य च।  
तस्मान्न भावो नाभावो निर्वाणमिति युज्यते॥१०॥

भवेदभावो भावश्च निर्वाणमुभयं यदि।  
भवेदभावो भावश्च मोक्षस्तच्च न युज्यते॥११॥

भवेदभावो भावश्च निर्वाणमुभयं यदि।  
नानुपादाय निर्वाणमुपादायोभयं हि तत्॥१२॥

भवेदभावो भावश्च निर्वाणमुभयं कथम्।  
असंस्कृतं च निर्वाणं भावाभावौ च संस्कृतौ॥१३॥

भवेदभावो भावश्च निर्वाणे उभयं कथम्।  
[तयोरेकत्र नास्तित्वमालोकतमसोर्यथा]॥१४॥

नैवाभावो नैव भावो निर्वाणमिति याञ्जना।  
अभावे चैव भावे च सा सिद्धे सति सिध्यति॥१५॥

नैवाभावो नैव भावो निर्वाणं यदि विद्यते।  
नैवाभावो नैव भाव इति केन तदज्यते॥१६॥

परं निरोधाद्भगवान् भवतीत्येव नोह्यते।  
न भवत्युभयं चेति नोभयं चेति नोह्यते॥१७॥

तिष्ठमानोऽपि भगवान् भवतीत्येव नोह्यते।  
न भवत्युभयं चेति नोभयं चेति नोह्यते॥१८॥

न संसारस्य निर्वाणात्किंचिदस्ति विशेषणम्।  
न निर्वाणस्य संसारात्किंचिदस्ति विशेषणम्॥१९॥

निर्वाणस्य च या कोटिः कोटिः संसरणस्य च।  
न तयोरन्तरं किंचित्सुमूक्ष्ममपि विद्यते॥२०॥

परं निरोधादन्ताद्याः शाश्वताद्याश्च दृष्टयः।  
निर्वाणमपरान्तं च पूर्वान्तं च समाश्रिताः॥२१॥

शून्येषु सर्वधर्मेषु किमनन्तं किमन्तवत्।  
किमनन्तमन्तवच्च नानन्तं नान्तवच्च किम्॥२२॥

किं तदेव किमन्यत्किं शाश्वतं किमशाश्वतम्।  
अशाश्वतं शाश्वतं च किं वा नोभयमप्यतः॥२३॥

सर्वोपलम्भोपशमः प्रपञ्चोपशमः शिवः।  
न क्वचित्कस्यचित्कश्चिद्धर्मो बुद्धेन देशितः॥२४॥

