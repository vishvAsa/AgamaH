+++
dbcs_url = "https://www.dsbcproject.org/canon-text/content/374/1732"
title = "१३ युगनद्धप्रकाशः"

+++
१३। युगनद्धप्रकाशः।  
या या स्फूर्त्तिरसौ शुद्धा बुद्धा चेत् अविकारता।  
विकारः प्रत्ययैर्ज्ञान तर्पितैरित्यजातता॥

रूपे न विद्यते रूपं न वा चक्षुषि विद्यते।  
न चैतत् तज्जविज्ञाने दारुबह्निकथा यथा॥

मन्थाने मथनीये वा न वा पुरुषहस्तयोः।  
प्राक्सिद्धो विद्यते बह्निः प्रतीत्याऽर्थः स जायते॥

किं मोहः स्वसुतान् पूर्व्वं सूते वा स प्रजायते॥

सूत एव न पूर्व्वं चेत् अतस्तस्य न वस्तुता॥

एवं प्रत्य[य]मात्रत्वात् धर्म्माणां निःस्वभावता।  
तयैव विहरन् योगौ नातिक्रामति सम्बरम्॥

भाव्यादानं न सर्व्वत्र व्यवहारस्तु वर्त्तते।  
मायेव निःस्वभावोऽसौ प्रतीत्योत्पादबोधतः॥

नैःस्वाभाव्यादजातत्वं प्रत्ययादनिरुद्धता।  
भावाभावावतो न स्तो युगनद्धं तु भासते॥

शून्यताकृपयोरैक्यं विधेयं न स्वकल्पतः।  
शून्यतायाः प्रकाशस्य प्रकृत्या युगनद्धता॥

सर्व्वाकारवरोदारगम्भीरनिजशून्यताम्।  
साक्षादवेति बुद्धानां पूजां कुर्य्यात् सुयोगवान्॥

कायेन म[न]सा वाचा सदाऽप्रतिष्ठितः सुधीः।  
चर्य्यां कुर्य्यात् न वा कुर्य्यात् चर्य्याचारी स उच्यते॥

॥

युगनद्धप्रकाशः समाप्तः॥

