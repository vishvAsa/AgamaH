+++
dbcs_url = "https://www.dsbcproject.org/canon-text/content/360/1464"
title = "३८.क्षान्यवदानम्"

+++
३८. क्षान्यवदानम्।  
ते जयन्ति धृतिशीलिनः परं 
निर्विकाररुचिसूचिताद्भुताः।  
शेषवत् पृथुलभारनिर्व्यथाः 
ये वहन्ति सुकृतक्षमाः क्षमाम्॥

१॥

पुरा पुरा पुण्यविपर्ययेण 
रिपुः प्रजानां जनितप्रकम्पः।  
उदुन्बनामा निबिडोपतापै- 
र्यक्ष क्षयायैव कृतक्षणोऽभूत्॥२॥

अकालकालं तमनाथबन्धु- 
र्लोकानुकम्पी भगवान् प्रसह्य।  
शिक्षोपदेशं शरणं प्रपन्नं 
शमाभिधायी विनये न्ययुङ्क्त॥

३॥

तस्मिन् प्रशान्ते भुवनोपतापे 
द्रष्टुं प्रहृष्टः सुगतं समेत्य।  
संचारिणं नाकपतिः प्रणम्य 
तत्कालजातस्मितमित्युवाच॥४॥

कस्मादकस्मात् स्मितचन्द्रलेखा 
मुखाम्बुजे भाति तवाद्भुतेयम्।  
अकारणं सत्त्वसुधासमुद्रा 
न लोकसामान्यतयाम् हसन्ति॥

५॥

श्रुत्वेति वाक्यं त्रिदशेश्वरस्य तत् 
तं सर्वदर्शी भगवान् बभाषे।  
अस्मिन् प्रदेशे निजपूर्ववृत्तं 
स्मृत्वा स्म्तं जातमिदं ममेन्द्रं॥

६॥

पुरा मुनिः क्षानिरतिर्वनेऽस्मि- 
न्नुवास निर्वासितरोषदोषः।  
योऽभूद्भुवो रागरजःस्वभावे 
विद्वेषवानिन्दुरिवारविन्दे॥

७॥

अथोत्तराशाधिपतिर्वसन्ते 
वनान्तरालोकनकौतुकेन।  
सान्तःपुरः केलिसुखाय कामी 
तदाश्रमोपान्तमहीमवाप॥८॥

रागी कलिर्नाम स भूमिपालः 
पादप्रहारैर्वदनासवैश्च।  
लेभे विलासेषु नितम्बिनीना- 
मशोकशोभां बकुलश्रियं च॥

९॥

दिशस्तपोलोपपृथुप्रकोप- 
भ्रूभङ्गवृन्दैरिव तापसानाम्।  
तत्र भ्रमद्भिर्भ्रमरैर्बभूवुः 
कामाग्निधूमैरिव सान्धकाराह्॥

१०॥

लीलाविलोलाः पवनाकुलाली -
स्तनावनम्राः स्तबका लतानाम्।  
रक्ताधराः पाटलपल्लवानाम् 
प्रापुर्विलासं ललना लतानाम्॥

११॥

राजाङ्गनाः कौतुकविभ्रमेण 
वने चरन्त्यस्तमृषिं विलोक्य।  
अचञ्चलध्यानसमाधिसक्तं 
विमुक्तरागं परिवार्य तस्थुः॥

१२॥

तद्देशमभ्येत्य नरेश्वरोऽथ 
दृष्ट्वा वभूभिः परिवारितं तम्।  
ईर्ष्याप्रकोपानलदुर्निरीक्ष्यः 
चिच्छेद तस्याशु स पाणिपादम्॥

१३॥

छिन्नाङ्गवर्गोऽपि स निर्विकार- 
श्चुकोप भूपाय न नाम धीरः।  
न्यवारयत् क्रूरतरं च तस्मै 
गन्धर्वयक्षोरगदेवसंघम्॥

१४॥

ततः प्रयाते नृपतौ पुरं स्वां 
समेत्य सर्वे मुनयो वनेभ्यः।  
तं तत्र कृतावयवं विलोक्य 
क्षान्ता अपि क्रोधधुता बभूवुः॥

१५॥

शापप्रदानाभिमुखान् निवार्य 
क्षन्तव्यमित्येव स तानुवाच।  
क्षामासमालिङ्गितमानसानाम् 
कोपक्रियाभिः क्रियते न सङ्गः॥

१६॥

विकारवेगोऽपि न पाणिपाद- 
च्छेदे ममाभूद् यदि वीतमन्योः।  
सत्येन तेनाक्षतदेह एव 
स्यामित्यवादीत् स पुनः प्रसादी॥

१७॥

ततः क्षणात् संगतपाणिपादं 
रूढव्रणं प्रेत्य सदोदयेन।  
अपूजयत् क्षान्तिगुणं स्तवेन 
तं देवता सत्त्वसितैश्च पुष्पैः॥

१८॥

राजापि तत्किल्बिषकालकूट- 
विस्फोटसंघट्टविनष्टचेष्टः।  
पूरोत्कटावर्तविवर्तमानः 
संवर्तपाकं नरकं जगाम॥

१९॥

योऽभूत्पुरा क्षान्तिरतिर्महर्षिः 
सोऽहं कलिर्यश्च स देवदत्तः।  
अतीतवृत्तस्मरणेन शक्र 
नाकारणं जातमिदं स्मितं मे॥

२०॥

इति भगवतः श्रुत्वा वाक्यं स विस्मयमानसः 
प्रमदविकचव्यक्तोत्साहा वहन्नयनावलीः।  
तरणिकिरणस्पर्शेनेव स्फुटः कमलाकर- 
स्त्रिदशवसतिं प्रीतः प्रायात् पतिस्त्रिदिवैकसाम्॥

२१॥

इति क्षेमेन्द्रविरचितायां बोधिसत्त्वावदानकल्पलतायां 
क्षान्त्यवदानमष्टत्रिंशः पल्लवः॥

