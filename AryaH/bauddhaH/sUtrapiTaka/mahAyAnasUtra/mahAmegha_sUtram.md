+++
dbcs_url = "https://www.dsbcproject.org/canon-text/content/434/2033"
title = "महामेघ सूत्रम्"

+++
महामेघ सूत्रम्
ओं नमो ऽचिन्त्य-सागरेभ्यः सर्व-बुद्ध-बोधिसत्त्वेभ्यः। एवं मया श्रुतम् एकस्मिन् समये भगवन् नन्दोपनन्द-नागराजा भवने विहरति स्म। श्री-मणि-रत्न-गर्भ-महा-मेघ-मण्डल-कूटागारे महता भिक्षु-संघेन सार्धं महता च बोधिसत्त्व-संघेन सार्धं महता च नाग-राज-गणेन सार्धम्, तद्यथा, नन्देन च नाग-राजेन उपनन्देन च सागरेण च अनवतप्तेन च मनस्विना च वरुणेन च तक्षकेन च धृतराष्ट्रेण च वासुकिना च मुचिलिन्देन च एरावणेन च पौण्ड्रेन च श्रीतेजसा च श्री-भद्रेण च विद्यु-मालिना च महा-मणि-चूडेन च चूडा-मणि-धरेण च अवभासन-शिखिना च इन्द्रायुध-शिखरेण च इन्द्र-ध्वजेन च इन्द्र-यष्टिना च जम्बु-ध्वजेन च स्वस्तिकेन च महा-मण्डलिकेन च महा भुजङ्गेन च ज्योति-रसेन च शशितेजसा च श्रिमता च सोम-दर्शनेन च सु-दर्शनेन च सुप्रतिष्ठितेन च मणि-कण्ठेन च मेघ-संभवेन च वर्षधारेण च प्रस्फोटकेन च विस्फोटकेन च विस्फूर्जितेन च महाफनकेन च गम्भीर-निर्घोषेन च महा-निर्नाद-नादिना च नाग-राजेन च विनर्दितेन च उत्पलकेन च महा-विक्रमेण च ईषाधारेण च चित्र-सेनेन च महा-पाशेन च एलपत्रेण च आभासेन च खर-कर्णेन च शङ्खेन च दर्दरेण च उप-दर्दरेण च नाग-राजेन क्षेमं-करेण च महा-क्षेमं-करेण च भुजंगमेन च महा-भूजंगमेन च महा-बलेन च फलुडेन च अपलालेन च लम्बुरेण च कृमिशेन च कृष्णेन च इन्द्र-सेनेन च नाग-राजेन नडेन च उपनडेन च कम्बु-धारेण च द्रमिदेन च सुन्दरेण च हस्ति-कर्णेन च तीक्ष्णकेन च पिङ्गलेन च विद्युज्ज्वालेन च महा-विद्युत्-प्रभेन च बल-देवेन च कम्बलेन च भरु-कच्छेन च नाग-राजेन अमृतेन च तीर्थकेन च वैडूर्य-प्रभेन च सुवर्ण-केशेन च कनक-प्रभेन च शशिकेतु-प्रभेन च सूर्य-प्रभेन च उदयनेन च गवे-शीर्षेण च श्वेतकेन च नाग-राजेन कालकेन च यमेन च श्रामणेन च मसकेन च संहतनेन च निमिन्-धरेण च धरणिं-धरेण च सहस्र-शीर्षेण च मणि-चूडेन च अमोघ-दर्शनेन च नाग-राजेन बलाहकेन च सु-षेणेन च गो-पालेन च नर-दत्तेन च विनीतेन च जरायनेन च कुम्भीरेन च कुम्भीर-मुखेन च विषं-धरेण च आशिविषेण च नाग-राजेन पद्मकेन च लाङ्गुलेन च प्रलम्बेन च भीषणेन च सुतेजसा च पञ्च-शीर्षेण च बल्लिरेण च जरद्-रथेन च उत्तरकेन च नाग-राजेन दीर्घ-पुच्छेन च स्फार-शीर्षेण च बिम्बिकेन च विधुरेण च अश्वकेन च त्रिशीर्षेण च नाग-षेणेन च महा-तेजसा च नल-दत्तेन च भीमकेन च दीप्त-प्रभेन च सप्त-शीर्षेण च बृहद्-द्रुमेन च प्रियदर्शनेन च महा-प्रचण्डेन च विमल-तेजसा च सु-नेत्रेण च महा-घोरेण च अर्चिः-स्कन्धेन च महा-चण्डेन च नाग-राजेन उग्र-क्रोधेन च रत्नाम्बुदेन च महा-मेघाम्बुदेन च इन्द्र-प्रभेन च पाद-पेन च मेघ-चन्द्रेण च सागर-मेघ च महा-गन्ध-कुसुमेन च कुमुदाकरेण च रत्न-नेत्रेण च नागे-राजेन महा-केतु-ध्वजेन च महा-मेघ-गर्भेण च हिमवता च श्री-गर्भेण च मेघ-शक्तिकेन च रजनिन्-धरेण च अम्बुदेन च महा-मेघाम्बुदेन च महाम्बुदेन च वैश्वानर-तेजसा च मेघेश्वर-राजेन च विगत-क्रोधेन च ककुबेन च नागशूरेण च जलन्-धरेण च मेघ-च्छत्रेण च इङ्गीर-मुखेन च तेजस्विना च मेघ-स्फूदितेन च अनन्त-क्रमेन च नाग-राजेन सुषेणेन च महा-शरीरेण च वृकोदरेण च शान्तिना च वीरेण च काक-नादेन च उद्धुरेण च विषोग्रेण च सुघोषेन च अमृतसारेण च महा-प्रवर्षकेन च विद्युन्-नदेन च संघट्ट-शब्देन च दुंदुभि-स्वरेण च अमृत-धारेण च नन्दिकेन च गर्जस्फोटकेन च सूर-षेणेन च नारायणेन च वदवा-मुखेन च विकटेन च नाग-राजेन, एवं प्रमुखैः सर्व-महा-नाग-राज-पूर्वंगमैश्चतुर्-अशित्या नागा-कोटि-नियुत-शत-सहस्रैः सन्निपतितैः सन्निषन्नैः।  
तेन खलु पुनः समयेन सर्वे ते नाग-राजाः सपरिवारा उत्तायासनेभ्य एकांसम्-उत्तरा-सङ्गानि कृत्वा दक्षिणानि जानु मण्डलानि पृथिव्यां प्रतिष्ठाप्य येन भगवांस् तेनाञ्जलिं प्रणम्याप्रमेयासम्ख्येयैः परम-विविध-रुचिरैः पुष्प-धूप-गन्ध-माल्य-विलेपन-चूर्ण-चिवर-च्छत्र-ध्वज-पताक-पट्ट-दाम-वाद्य-तूर्य-ताडावचार-संगीति-रत्नकुसुम- रत्नदाम-मुक्ताहार-नागपुष्प-मुक्तजालैग् गर्जन्तो गुडुगुडायमान महा-वातां प्रवायन्तो महा-नादं नदन्तो रमणीयांश् च धर्म-नादं नदन्तः, महता-गुरु-गौरव-चित्री-कारेण भगवन्तम् अभिच्छादयन्तः प्रदक्षिणी कुर्वन्ति स्म। प्रदक्षिणि कृत्यैकान्ते तस्थुः, एकन्त-स्थिताः प्रणिधानानि कुर्वन्ति स्म। सर्व-लोक-धातु-समुद्र-परमाणुरजः-समैः काय-समुद्रैः, सर्व-बुद्ध-बोधिसत्त्व-पर्षन्-मण्डल-समुद्रेषु, सर्व-लोक-धातु-प्रसर-समुद्रेषु, सर्व-पृथिव्य्-अप्तेजो-वायु-परमाणुरजः सर्व-रूपावभास-सम-परमाणुरजःसु, एकैकस्मिं, परमाणुरजसि, सर्व-गणना-समुद्र-समतिक्रन्तैर् असंख्येयाप्रमेयाचिन्त्यातुल्यामाप्यानभिलाप्य-समतिक्रन्तैः काय-मेघ-समुद्रैः, एकैकस्मिन् काये ऽप्रमेयासंख्येयान् पाणि-समुद्र-मेघान् अधिष्ठाय, समन्त-दिक्-श्रोतो ऽभिमुकाद् एकैकस्मात् परमाणुराजो-भगात् समन्त-दिक्-कुल-स्फलणैर् असंभिन्नैः सर्व-पूजा-मेघ-समुद्रैः, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः, यदुताप्रमेयासंख्येयाचिन्त्यातुल्यामाप्यापरिमाणान् अभिलाप्यैर् असंभिन्नैः समन्तभद्र-चर्या। प्रभाव-समुद्र-मेघैः संच्छन्नं गगणतलम् अधिष्ठाय, यथा बोधिसत्त्वात्म-भाव-समुद्र-मेघैः, एवं सर्व-रत्न-वर्ण-रस्मि-धने-सर्व-सूर्य-चन्द्रात्म-भाव-मण्डल-समुद्र-मेघैः, सर्व-रत्न-हार-कुसुम-समुद्र-मेघैः, सर्व-रत्नावभास-गर्भ-कुटागार-समुद्र-मेघैः, सर्व-चूर्ण-वृक्ष-कोशसमुद्र-मेघैः सर्व-गन्ध-धूप-सर्व-रूप-संदर्शन-समुद्र-मेघैः, सर्व-रुत-निगर्जित-वाद्य-समुद्र-मेघैः, सर्व-गन्ध-वृक्ष-कोश-समुद्र-मेघैः, संच्छन्नं गगणतलम् अधिष्ठाय, एवं प्रमुखैर् अप्रमेयासंख्येयाचिन्त्यातुल्यामाप्यापरिमाणानभिलाप्यैः असंभिन्नैः सर्व-पूजा-मेघ-समुद्रैः, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पुजयेमः। सर्व-व्यूह-विषय-विद्योतित-गर्भ-मणि-राज-समुद्र-मेघैः संच्छन्नं गगणतलम् अधिष्ठाय, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः।  
सर्व-समन्तावभास-रत्न-वर्ष-व्यूह-मणि-राज-समुद्र-मेघैः सर्व-रत्नार्चिर्-ज्वालन-बुद्ध-नियाम-निर्घोष-मणि-राज-समुद्र-मेघैः, समन्त-स्फारण-सर्व-बुद्ध-धर्म-निर्घोष-मणि-राज-समुद्र-मेघैः, समन्त-मुख-रत्न-रश्मि-बुद्ध-निर्माणावभास-समुद्र-मेघैः, सर्व-व्यूहासम्भिन्न-पर्षन्-मण्डल-प्रतिभास-संदर्शन-मणि-राज-समुद्र-मेघैः, अर्चिः-प्रदीप-सर्व-बुद्ध-विषयानुसरण-मणि-राज-समुद्र-मेघैः, अचिन्त्य-बुद्ध-क्षेत्र-तथागत-विमान-प्रतिभास-संदर्शन-मणि-राज-समुद्र-मेघैः, सर्व-विचित्र-रत्न-रेणुं त्र्य्-अधव-बुद्ध-काय-प्रतिबास-वैरोचन-मणि-राज-समुद्र-मेघैः, संच्छन्नं गगनतलम् अधिष्ठाय, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। असंभिन्नैः सर्व-रत्न-गन्ध-विचित्र-पुष्प-कूटागार-समुद्र-मेघैः, अनन्त-वर्ण-सर्व-मणि-राज-प्रतिमण्डित-कूटागार-समुद्र-मेघैः, सर्व-रत्न-प्रदीप-गन्धार्चिः-कूटागार-समुद्र-मेघैः, सर्व-मुका-हार-विचित्र-कूटागार-समुद्र-मेघैः, सर्व-पुष्प-केशर-समुद्र-मेघैः, अनन्त-रत्न-हार-समलंकृत-कूटागार-समुद्र-मेघैः, संच्छन्नं गगनतलम् अधिष्ठाय, दश-दिक्-स्फरण-समन्त-रश्मि-ज्योतिर्-गर्भ-सर्व-व्यूह-प्रतिमण्डित-समन्त-स्फरण-कूटागार-समुद्र-मेघैः, सर्व-रत्न-रेणु-प्रतिमण्डितानेक-व्यूह-संदर्शन-कूटागार-समुद्र-मेघैः, सर्व-व्यूह-प्रतिमण्डित-समन्त-स्फरण-कूटागार-समुद्र-मेघैः, समन्त-मुख-पुष्प-तोरण-घण्टा-जालावलम्बित-समुद्र-मेघैः, संच्छन्नं गगनतलम् अधिष्ठाय, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। कञ्चन-रत्न-विचित्र-सूत्र-हार-रत्न-हर्ष-गर्भ-सिंहासन-समुद्र-मेघैः, कुसुमावभास-विचित्र-गर्भ-सिंहासन-समुद्र-मेघैः, इन्द्र-नील-जम्बूनद-पद्म-विचिर-गर्भ-सिंहासन-समुद्र-मेघैः, प्रदीप-मणि-पद्म-गर्भ-सिंहासन-समुद्र-मेघैः, ज्योतिर्-ध्वज-मणि-रत्न-पद्म-विचित्र-गर्भ-सिंहासन-समुद्र-मेघैः, रत्न-प्रतिमण्डित-पद्म-विचित्र-गर्भ-सिंहासन-समुद्र-मेघैः, इन्द्र-नील-रुचिर-ज्वलन-रश्मि-पद्म-गर्भ-सिंहासन-समुद्र-मेघैः, अक्षय-रश्मि-ज्वलन-तेजः पद्म-गर्भ-सिंहासन-समुद्र-मेघैः, सर्व-रत्न-ज्वाल-निःसृत-पद्म-गर्भ-सिंहासन-समुद्र-मेघैः, बुद्ध-रुत-निर्घोष-रश्मि-पद्म-गर्भ-सिंहासन-समुद्र-मेघैः, असंभिन्नैः संच्छन्नं गगनतलम् अधिष्ठाय, सर्वबुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। सर्व-गन्ध-मणि-विचित्र-वृक्ष-समुद्र-मेघैः, समन्त-मुख-पत्राञ्जलि-मेघ-निःसरण-गन्ध-वृक्ष-समुद्र-मेघैः, सर्व-वृक्ष-रूपानन्त-व्यूह-संदर्शन-वृक्ष-समुद्र-मेघैः, सर्व-कुसुम-मेघ-प्रलम्ब-वृक्ष-समुद्र-मेघैः, सर्व-वृक्ष-व्यूह-निःसृतानत-कोश-वृक्ष-समुद्र-मेघैः, सर्वरत्नार्चिर्-मण्डल-विद्योतित-वृक्ष-समुद्र-मेघैः, सर्व-चन्दन-चूर्ण-बोधिसत्त्वार्ध-काय-संदर्शन-समुद्र-मेघैः, सर्वबोधि-मण्डलाचिन्त्य-व्यूह-प्रभा-वृक्ष-देवतानन्त-सर्व-रत्न-वस्त्र-कोश-सूर्य-विद्योतित-वृक्ष-समुद्र-मेघैः, सर्व-रुत-निर्घोष-निगर्जन-मनोज्ञा-निर्घोष-समन्त-प्रमुञ्चन-वृक्ष-समुद्र-मेघैः, अनन्त-वर्ण-रत्न-पद्म-गर्भ-सिंहासन-समुद्र-मेघैः, समन्त-अभिमुख-मणि-राज-विद्योतित-गर्भ-सिंहासन-समुद्र-मेघैः, सर्वालंकार-व्यूह-प्रतिमण्डित-गर्भ-सिंहासन-समुद्र-मेघैः, विचित्र-रत्नार्चिः-प्रदिप-मालागर्भ-सिंहासन-समुद्र-मेघैः, समन्त-निर्घोष-रत्न-वर्ष-निःसरण-गर्भ-सिंहासन-समुद्र-मेघैः, सर्व-गन्ध-कुसुम-पद्म-हार-रत्न-गर्भ-सिंहासन-समुद्र-मेघैः, सर्व-बुद्धासन-व्यूह-संदर्शन-मणि-राज-गर्भ-सिंहासन-समुद्र-मेघैः, सर्व-व्यूह-हार-प्रलंब-तोरण-वेदिका-प्रतिमण्डित-रत्न-गर्भ-मेघ-सिंहासन-समुद्र-मेघैः, सर्व-द्रुम-मणि-रत्न-शाख-चूर्ण-कोश-गर्भ-सिंहासन-समुद्र-मेघैः, विचित्र-गन्ध-रत्न-किंकिनी-जाल-समन्तालंकार-सूर्य-विद्योतित-गर्भ-सिंहासन-समुद्र-मेघैः, संच्छन्नं गगनतलम् अधिष्ठाय, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। सर्व-चिन्ता-राज-मणि-वितान-समुद्र-मेघैः, इन्द्र-नील-रत्न-केशर-सर्व-पुष्प-व्यूह-वितान-समुद्र-मेघैः, सर्व-गन्ध-मणि-वितान-समुद्र-मेघैः, रत्नार्चिः-प्रदीप-विग्रह-वितान-समुद्र-मेघैः, बुद्ध-ऋद्धि-विनिदर्शन-प्रभास-निर्घोष-मणि-राज-वितान-समुद्र-मेघैः, विचित्र-मणि-वस्त्र-सर्व-व्यूह-प्रभास-संदर्शन-वितान-समुद्र-मेघैः, सर्व-पुष्प-औघ-ज्वालावभास-रत्न-वितान-समुद्र-मेघैः, विचित्र-घण्ट-समन्त-निर्घोष-स्फरण-ज्वाल-वितान-समुद्र-मेघैः, अनन्त-वर्ण-पद्म-ज्वाल-विचित्र-मणि-कर्कटिक-पद्म-जाल-वितान-समुद्र-मेघैः, सुवर्ण-केशर-रश्मि-ज्योतिर्-ध्वज-वितान-समुद्र-मेघैः, अचिन्त्य-व्यूह-प्रतिभास-प्रभा-सर्व-व्यूहालंकार-वितान-समुद्र-मेघैः, संच्छन्नं गगनतलम् अधिष्ठाय, सर्व-बुद्ध-बोधिसत्त्व-सागर-मेघ-समुद्रान् सत्कुर्यामो गुरुकुर्यामो मानयेमः पूजयेमः। विचित्र-सर्व-मणि-रत्न-च्छत्र-समुद्र-मेघैः, संच्छन्नं गगनतलम् अधिष्ठाय, दशभिर्-रत्न-रश्मि-ज्योतिर्-व्यूह-पुष्प-च्छत्र-समुद्र-मेघैः, अनन्त-वर्ण-मुक्ति-कोश-च्छत्र-समुद्र-मेघैः, सर्व-बुद्ध-बोधिसत्त्व-करुणा-मुख-निर्घोष-मणि-राज-च्छत्र-समुद्र-मेघैः, विचित्र-रत्नार्चिर्-माला-च्छत्र-समुद्र-मेघैः, समन्त-रत्न-रेणु-प्रभास-प्रतिमण्डित-घण्टा-जालावलंबित-च्छत्र-समुद्र-मेघैः, सर्व-मणि-द्रुम-शाकालंकार-च्छत्र-समुद्र-मेघैः, सूर्य-विरोचनार्चिर्-मणि-राज-सर्व-गन्ध-धूप-च्छत्र-समुद्र-मेघैः, चन्दन-चूर्ण-कोश-समन्त-स्फरण-च्छत्र-समुद्र-मेघैः, विपुल-बुद्ध-विषय-विद्योतित-समन्त-व्यूह-स्फरण-च्छत्र-समुद्र-मेघैः, असंभिन्नैः सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। सर्वरत्नावभास-मण्डल-समुद्र-मेघैः, असंभिन्नैः सर्व-रत्नार्चिर्-विग्रह-प्रभा-मण्डल-समुद्र-मेघैः, कुसुम-मेघ-विद्योतित-प्रभा-मण्डल-समुद्र-मेघैः, सर्व-रत्न-रश्मि-बुद्ध-निर्माण-प्रभा-मण्डल-समुद्र-मेघैः, सर्व-बुद्ध-क्षेत्र-प्रतिभासान्तर्गत-प्रभा-मण्डल-समुद्र-मेघैः, समन्त-मुख-बुद्ध-विषय-निगर्जन-रत्न-शाख-प्रभा-मण्डल-समुद्र-मेघैः, सर्व-वैदूर्य-रत्न-गोत्र-मणि-राज-रश्मि-प्रभा-मण्डल-समुद्र-मेघैः, अनन्त-सत्त्व-रूप-चित्त-क्षण-संदर्शन-प्रभा-मण्डल-समुद्र-मेघैः, सर्व-बुद्ध-प्रणिधानं-संभव-मनोज्ञा-नाद-प्रमुञ्चन-प्रभा-मण्डल-समुद्र-मेघैः, सर्व-पर्षन्-मण्डल-सत्त्व-विनय-निर्घोष-मणि-राज-प्रभा-मण्डल-समुद्र-मेघैः, सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। सर्व-मणि-कोश-रश्मि-समुद्र-मेघैः, सर्व-बुद्ध-रूप-शब्द-गन्ध-रस-स्प्रष्टव्य-रश्मि-समुद्र-मेघैः, सर्व-रत्नार्चिः-समुद्र-मेघैः, सर्व-बुद्ध-धर्म-निगर्जन-स्फरण-रश्मि-समुद्र-मेघैः, सर्व-बुद्ध-क्षेत्र-व्यूह-विद्योतित-रश्मि-समुद्र-मेघैः, सर्व-पुष्प-कूटागार-रश्मि-समुद्र-मेघैः, सर्व-रत्न-रेणु-रश्मि-समुद्र-मेघैः, सर्व-कल्प-परंपरा-बुद्ध-संभव-सत्त्व-परिपाचन-निगर्जन-रश्मि-समुद्र-मेघैः, अक्षयसत्त्व-रत्न-निदर्शन-सर्व-पुष्प-केशर-रश्मि-समुद्र-मेघैः, सर्वासन-व्यूह-संदर्शन-रश्मि-समुद्र-मेघैः असंभिन्नैः सर्व-बुद्ध-बोधिसत्त्व-समुद्रान् सत्कुर्यामो गुरुकुर्यामो मानयेमः पूजयेमः। असंभिन्नैर् अनन्त-वर्ण-रत्नार्चिः-समुद्रमेघैः, समन्त-प्रभा-मणि-राजार्चिः-समुद्र-मेघैः, विपुल-सर्व-बुद्ध-क्षेत्र-व्यूह-विद्योतितार्चिः-समुद्र-मेघैः, सर्व-गन्धार्चिः-समुद्र-मेघैः, सर्व-व्यूहार्चिः-समुद्र-मेघैः, सर्व-बुद्ध-निर्माणार्चिः-समुद्र-मेघैः, विचित्र-रत्न-द्रुम-केशरार्चिः-समुद्र-मेघैः, सर्व-वस्त्रार्चिः-समुद्र-मेघैः, अनन्त-बोधिसत्त्व-चर्या-निर्घोष-मणि-राजार्चिः-समुद्र-मेघैः, सर्व-मुक्ता-प्रदिपार्चिः-समुद्र-मेघैः, असंभिन्नैः सर्वबुद्ध-बोधिसत्त्व-सागर-मेघ-समुद्रान् सत्कुर्यामो गुरुकुर्यामो मानयेमः पूजयेमः। अचिन्त्यैः सर्व-गन्ध-पुष्प-विचित्र-समुद्र-मेघैः, सर्व-रत्नार्चिः-पद्म-जाल-समुद्र-मेघैः, अनन्त-वर्ण-मणि-रत्न-प्रभा मण्डल-समुद्र-मेघैः, सर्व-रत्न-वर्ण-मुक्ता-कोश-समुद्र-मेघैः, सर्व-रत्न-गन्ध-चन्दन-चुर्ण-समुद्र-मेघैः, सर्व-रत्न-च्छत्र-समुद्र-मेघैः, मनोज्ञ-शुभ-रुत-स्वर्ण-केशर-रश्मि-ज्योतिर्-ध्वज-वितान-समुद्र-मेघैः, अचिन्त्य-व्यूह-प्रतिभास-प्रभा-सर्व-व्यूहालंकार-समुद्र-मेघैः, मनोज्ञ-शुभ-रुचिर-निर्घोष-मणि-राज समुद्र-मेघैः, सूर्य-ज्योतिर्-मणि-चक्र-हार-समुद्र-मेघैः, अनन्त-रत्न-कोश-समुद्र-मेघैः, सर्व-समत-भद्रात्म-भाव-समुद्र-मेघैः, असंभिन्नैः सर्व-बुद्ध-बोधिसत्त्व-सागर-मेघ-समुद्रान् सत्कुर्यामो गुरुकुर्यामो मानयेमः पूजयेमः।  
एवम् रूपं प्रणिधानं कृत्वा ते नाग-राजानः पुनर् अपि भगवन्तं त्रिः प्रदक्षिणिकृत्य पादाभिवदनाञ् च कृत्वा, भगवतानुज्ञताः स्वेषु स्वस्थासनेषु न्यषीदन्। तेन खलु पुनः समयेन अनन्त-परिकल-सागल-मेघ-व्यूह-तेजो-मण्डल-छत्राकार-राजस् त्रि-साहस्र-महा-साहस्रिको महा-नागाधिपतिः अवैवर्तिक-प्रणिधान-परिकर्मैर् जम्बुद्वीपे ऽत्यागतस् तथागतस्य पूजनायै वन्दनायै पर्युपासनायै धर्म-श्रवणायै च।  
अथ खल्व् अनन्त-परिकर-सागर-मेघ-व्यूह-तेजो-मण्डल-छत्राकार-राजस् त्रि-साहस्र-महा-साहस्रिको महा-नागाधिपतिः उत्थायासनाद् एकांशम् उत्तरा-सङ्गं कृत्वा दक्षिणम् जानु-मण्डलं पृथिव्यां प्रतिष्ठाप्य येन भगवांस् तेनाञ्जलिं प्रणम्य भगवन्तम् एतद् अवोचत्।  
पृच्छेयम् अहं भगवन्तं तथागतम् अर्हन्तं सम्यक्सम्बुद्धं किञ्चिद् एव प्रदेश-प्रश्नं सचेन् मे भगवान् अवकाशं कुर्यात् पृष्टः प्रश्न-व्याकरणाय। एवम् उक्ते भगवान् अनन्त-परिकर-सागर-मेघ-व्यूह-तेजो-मण्डल-छत्राकार-राजं नागाधिपतिम् एतद् अवोचत्। पृच्छ त्वं भुजङ्गाधिपते यद् यद् एवाकाङ्क्षस्य् अहं ते, तस्य तस्यैव प्रश्न-व्याकरणेन चित्तम् आराधयिष्ये।  
एवम् उक्ते ऽनन्त-परिकर-सागर-मेघ-व्यूह-तेजो-मण्डल-छत्राकार-राजस् त्रि-साहस्र-महा-साहस्रिको महा-नागाधिपतिर् भगवन्तम् एतद् अवोचत्। कतं भगवन् सर्व-नागानां सर्वनाग-दुःकानि प्रति-प्रश्रंभ्येयुः, प्रहर्षिताः सुख-समन्विताश् चेह जम्बु-द्वीपे कालानुकालं वर्ष-धारा उत्सृजेयुः, सर्व-तृण-गुल्मौषधि-वनस्पतीन् विरोहयेयुः, सर्व-शस्यान्य् उत्पादयेयुः, सर्व-रसान् संजनयेयुः, येन जंबुद्वीपका मनुष्याः सुखसमर्पिता भवेयुः।  
एवम् उक्ते भगवान् अनन्त-परिकर-सागर-मेघ-व्यूह-तेजोमण्डल-छत्राकार-राजं त्रि-साहस्र-महा-साहस्रिको महा-नागाधिपतिम् एतद् अवोचत्। साधु साधु भुजङ्गाधिपते यत् त्वं सर्वसत्त्वानां हित-सुखाय प्रतिपन्नः तथागतम् एतद् अर्थं परिप्रष्टव्यं मन्यसे। तेन हि भुजङ्गाधिपते शृणु साधु च सुष्ठु च मनसिकुरु भाषिष्ये ऽहन् ते। एक-धर्मेन भुजङ्गाधिपते समन्वागतानां सर्व-नागानां सर्व-दुःखानि प्रश्रंभ्येयुः, सुख-समर्पिताश् च भवेयुः। कतमेनैक-धर्मेण, यदुत मैत्र्या तत्र भुजङ्गाधिपते मैत्री-विहारिणो देव-मनुस्याः, अग्निना न दह्यन्ते, शस्त्रेण न क्षण्यन्ते, उदकेन नोह्यन्ते, विषेण न हन्यन्ते, पर-चक्रेण-नाभिभूयन्ते, सुखं स्वप्यन्ति, सुखं च प्रतिबुद्ध्यन्ते, स्वपुण्य-परिरक्षिताश् च भवन्ति, महा-पुण्यतेजस् तेजिताः, अनवमर्दनीयाश् च भवन्ति, स-देवकेन लोकेन प्रसादिकाश् च भवन्ति, प्रिय-दर्शनाश् च सर्वत्राप्रतिहत-गतयश् च भवन्ति, सर्व-दुःख-प्रतिप्रश्रब्धाः संप्रहर्षिताश् च भवन्ति। सर्व-सुख-समर्पिताः उत्तरे च मनुष्य-धर्म-प्रतिविध्य-कायस्य भेदाद् ब्रह्म-लोके उपपद्यन्ते। एते भुजङ्गाधिपते अनुशंसा मैत्री-विहारिणां देव-मनुष्यानां, तस्मात् तर्हि भुजङ्गाधिपते मैत्रेण काय-कर्मणा मैत्रेण वाक्-कर्मणा मैत्रेण मनस्-कर्मणा विहर्तव्यं। पुनर्-अपरं भुजङ्गाधिपते सर्व-सुखं-ददा-नाम-धारणी प्रवर्त्तयितव्या, सा सर्व-नागानां सर्व-नाग-दुःखानि प्रतिप्रस्रम्भ्यति सर्व-सुखानि च ददाति, येनेह जम्बुद्वीपे कालेन कालं वर्ष-धारा उत्सृजति, सर्व-तृन-गुल्मौषधि-वनस्पति-शस्यानि च विरोहयन्ति, तत्र भुजङ्गाधिपते कतमा सा सर्व-सुखं-ददा-नाम-धारणी। तद्यथा, धारणि धारणि उत्तारणि संप्रतिष्ठिता विजय-वर्ण सत्यप्रतिज्ञा सहा-ज्ञानवति उत्पादनि विनाशनि अभिषेचनि अभिव्याहारशुभावति अजीमतामहि कुम्बाल-निवाहा, हर क्लेशान्, धुनु पापं, शोधय मार्गान्, निरीहक-धर्मता, शुद्धालोक, वितिमिरा-रजस, दुःख-शमन, सर्व-बुद्धावलोकनाधिष्ठिते, सहा-प्रज्ञा, ज्ञानाभे, स्वाहा।  
इमानि तानि भुजङ्गाधिपते धारणी-मन्त्र-पदानि धारयितव्यानि परिवर्त्तयितव्यानि सर्व-साधनानि धर्म-प्रवेशनानि सर्वबुद्धाधिष्ठितानि सर्व-सुख-प्रदानानि।  
