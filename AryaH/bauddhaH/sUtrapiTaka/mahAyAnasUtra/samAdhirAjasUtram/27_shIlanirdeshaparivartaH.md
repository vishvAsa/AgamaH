+++
dbcs_url = "https://www.dsbcproject.org/canon-text/content/443/2129"
title = "27 शीलनिर्देशपरिवर्तः"

+++
शीलनिर्देशपरिवर्तः।  
दशेमे कुमार अनुशंसाः परिशुद्धशीलस्य बोधिसत्त्वस्य महासत्त्वस्य। कतमे दश ? यदुत ज्ञानं च परिशोधयति परिपूरयति। बुद्धानां भगवतामनुशिक्षते। अगर्हितो भवति पण्डितानाम्। प्रतिज्ञातो न चलति। प्रतिपत्तौ तिष्ठति। संसारात् पलायते। निर्वाणमर्पयति। निष्पर्युत्थानो विहरति। समाधिं प्रतिलभते। अदरिद्रश्च भवति। इमे कुमार दशानुशंसाः परिशुद्धशीलस्य बोधिसत्त्वस्य महासत्त्वस्य॥

तत्रेदमुच्यते - 
ज्ञानं च परिपूरेति बुद्धानामनुशिक्षते।  
अगर्हितः पण्डितानां भोति  नित्यं विशारदः॥

१॥

प्रतिज्ञातो न चलति प्रतिपत्तौ च तिष्ठति।  
अर्पेति येन निर्वाणं संसारातः पलायते॥

२॥

निष्पर्युत्थितो  विहरति समाधिं लभते लघु।  
अदरिद्रश्च भवति शीलस्कन्धे प्रतिष्ठितः॥

३॥

ज्ञानं च तस्यो परिपूर्णु भोति 
अनुशिक्षते चाति तथागतानाम्।  
न चास्य निन्दां प्रकरोन्ति पण्डिताः 
तथा हि तस्यो परिशुद्ध शीलम्॥

४॥

प्रतिज्ञातोऽसौ न चलाति पण्डितः 
तथा हि शूरः प्रतिपत्तिये स्थितः।  
दृष्ट्वा च संसारमनेकदोषं 
पलायते निर्वृति येन याति॥

५॥

पर्युत्थितं चित्तु न भोति तस्य 
तथा ह्यसौ शीलबले प्रतिष्ठितः।  
क्षिप्रं समाधिं लभते निरङ्गणं 
परिशुद्धशीलस्यिमि आनुशंसाः॥

६॥

इति श्रीसमाधिराजे शीलनिर्देशपरिवर्तो नाम सप्तविंशतिमः॥

